گرگ آشتی


گھنے درختوں کو اور سرسبز وادیوں کو
خزاں نے تاراج کر دیا ہے
تمام دفتر تمام بازار بند ہیں اور ہر سڑک پر
برف اپنی سفید بے حس تہیں بچھائے
ہوا کے نادیدہ نقشِ پا کی اداس دولت سمیٹتی ہے
ہوا جو یخ بستہ شہر کی نامراد گلیوں میں
سرکشیدہ گزر رہی ہے

نہ ساعتِ نانِ گرم ہے اب
نہ اخگرِ منقلِ گل و لالہ کی دمک ہے
زمیں کی ویران وسعتوں میں
ہزار راہوں کی سرد لہروں کا اک جلوس
اپنے کانپتے پرچموں کو لے کر
گزر رہا ہے

نہ کانوا جسم کا محافظ
نہ حلقہ نار میں لپکتی ہوئی زبانیں
پاسبانانِ اذنِ گویائی بن رہی ہیں

سگانِ آوارہ نان اور استخوان کی کمیاب حسرتوں کو
دلوں میں اپنے چھپائے پھرتے ہیں کوچہ کوچہ
سبھی مکانوں کے در ہیں بستہ
سبھی دریچوں سے برف کی ناشگفتہ کلیوں کے ہار کٹ کٹ کے گر رہے ہیں

تمام جھیلوں کے آئینے ہو گئے شکستہ
تمام راہوں میں اک صدا سائیں سائیں کی گشت کر رہی ہے
نہ حرفِ لب میں خلوص و مہر و وفا کی حدت
نہ جسمِ قرطاس سے لپٹتے ہوئے خطوں اور دائروں میں کوئی تپش ہے
کہ جیسے اس شہر کی ہر اک شئے ہے سوز و جذب و اثر سے محروم

نقابِ ابرِ سفید کی اوٹ سے
۔ ۔ ۔ سفید بستر پہ اک مریضِ جواں کے چہرے کی طرح
حیران و مضمحل ۔ ۔ ۔

بے وجود سورج
اپنی کرنیں سمیٹتا ہے