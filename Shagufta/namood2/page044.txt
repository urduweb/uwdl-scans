میں کہوں اپنے باب میں کیا
مُنکرِ دیں کا دین و مذہب کیا

زندگی خود دلیل ہے اپنی
اس میں بحثِ کتاب و مکتب کیا

ہے مری روح کے تعاقب میں
نشہ زہرِ نیشِ عقرب کیا

خواب کی سی ہے ایک کیفیت
جاگنے کی سبیل ہو اب کیا

چاہتا ہوں کہ تجھ کو پیار کروں
اس میں تخصیصِ عارض و لب کیا

بے نوا کیوں گذر رہی ہے ہوا
میں نہیں ہوں ترا مخاطب کیا

رہ نوردی کریں کہ خوار پھریں
تجھ کو ہم سر پھروں سے مطلب کیا

تیرے بیدار رہنے والوں کو
نیند آئی ہے آخرِ شب کیا

اعترافِ ہوس کے بعد سحر
لَب تک آئے گا حرفِ مطلب کیا


۔۔۔۔۔۔۔۔۔۔۔۔۔۔۔



نگاہ ڈھونڈتی رہتی ہے زاویوں کا جواز
بہارِ زیست کے منظر گزر بھی جاتے ہیں

جو کامیاب ہے اس وقت کی ستائش پر
جو رائگاں تھے وہ لمحے بھی یاد آتے ہیں 