تو میرا سر طشت میں سجا کر دیا گیا ہے
کہ اس کے شعلہ نژاد لب
میرے برف جیسے لبوں سے لیں انتقام اپنا

گواہ رہنا
ضمیرِ اقوامِ عہدِ حاضر گواہ رہنا
کہ رب الارباب اپنے وعدوں سے پھر گیا ہے

میں اب بھی کانٹوں کا تاج پہنے ہوئے ہوں
اور میرے دست و پا میں
مظالم و مصلحت کی کیلیں
چبھی ہوئی ہیں
میری بینائی شام کے ہولناک اندھیروں میں کھو گئی ہے
مگر مرے کربِ آتشِ افروزِ جاں نے اب تک نہیں کہا ہے
ایلی ایلی لما شبقتنی

میں آسمان و زمین کی پہنائیوں میں تنہا کھڑا ہوا ہوں
میں اپنی تنہائیوں کی تنہائیوں میں تنہا کھڑا ہوا ہوں
اور آج اس جانکنی کے عالم میں دیکھتا ہوں
کہ اپنے اپنے وجود کی اعتراف گاہوں میں
اپنے اپنے گناہ کی بازگشت سن کر
ہللّو یاہ ! کہنے والے
خجالت و انفعال کے شرمسار فرزند
اپنی اپنی صلیب اٹھائے ہوئے مرے پاس آ رہے ہیں



1960ء 


انتظار


رات بھر بارش دریچے کے قریب
موتیے کی بیل سے لپٹی ہوئی
قطرہ قطرہ زہر برساتی رہی

میری آنکھوں کو ترے چہرے کی یاد آتی رہی

صبح کو تھا فرش پر پتوں کا ڈھیر
بے نمو مٹی کے چہرے کا نقاب
انتقامِ انتظارِ آفتاب 