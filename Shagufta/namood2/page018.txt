ہماری حیرت ، ہمارے لمحے
ہمارے رشتوں پہ نوحہ خواں ہیں
ہم آئنسٹائن ، مارکس اور ڈارون سے پوچھیں
فرائیڈ کی معملوں سے گذریں
کہ ماؤ اور ہوچی منہہ کو دیکھیں
ہماری درد آشنا کتابیں
نمود احساس کی نقابیں
تو سازشوں کے سیاہ شعلوں میں جل رہی ہیں
جنہیں کتابوں کی آگ سے ہات تاپنے میں خوشی ملی ہو
ہم ان سے تعبیر لفظ و معنی کی کس توقع پہ داد پائیں
ادھر چتائیں
اُدھر چتائیں

ہمارے چاروں طرف تو ہے وحشتوں کا اک غولِ ہول انگیز
لرز رہا ہے وجود چنگیز
زباں نہ کھولو ، زباں نہ کھولو
دلیل و دعوے کی منزلیں اب گذر چکی ہیں
نشید و نغمات کی روایات مر چکی ہیں
ہمارے محبوب جسم ہر سُو سسک رہے ہیں
وہ بے یقینی کی وادیوں میں بھٹک رہے ہیں
کسی کی کپڑے پھٹے ہوئے ہیں
کسی کے پستاں کٹے ہوئے ہیں
یہ آگ اور خون کے سمندر
اُبھر رہے ہیں عتاب در بر
نہ جنگ نا وار و دار ہے اب
نہ پھول ہے اب ، نہ خار ہے اب

ہم ایک نسل زیاں گزیدہ
بہار دیدہ ، خزاں رسیدہ
ہماری خاطر کوئی نہ سوچے
کہ آج تو سوچ سوچ کر خود ہمارے اذہان تھک گئے ہیں
یہ لوگ جن کی زباں ہے خنجر
یہ لوگ جن کا نفس ہے اژدر
یہ لوگ کیا یوں بھی سوچتے تھے
کہ چھین لیں حق زیست ہم سے
نہ کوئی ان میں اداس ہوگا
نہ کوئی لاشوں کے پاس ہوگا

جو شہر صحرا میں ہم نے بوئے
اب ان کے سائے بھی ڈس رہے ہیں
سمندروں کو اسیر کر کے
ہم اوس تک کو ترس رہے ہیں
حریم و ریشم کی کار گاہیں بنا کے خود بے لباس ہیں ہم
بجا کہا : بے اساس ہیں ہم
