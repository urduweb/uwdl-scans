مہیب خوابوں سے ڈرنے والے
یہ اپنے در پہ کھڑے ہوئے
اپنے دست ممسک سے خود ہی کیوں بھیک مانگتے ہیں
یہ کون ہیں جن کی زندگی کرم خوردہ پوشاک بن چکی ہے
یہ کون ہیں جن کی آبرو خاک بن چکی ہے
یہ خشک پتوں کی ناشنیدہ روایتیں
اور ریگ صحرا کی بے سروپا کہاوتیں
سماعتوں کی تلاش میں کیوں بھٹک رہی ہیں
یہ کون ہیں جن کو اب یہ احساس ہو چلا ہے
کہ ان کی نسلوں کو اور ان کو
گزرتے وقت اور بہتے پانی کا غم رہے گا
اور ان کے دل پر
متاع جاں کا زیاں ہمیشہ رقم رہے گا 




پائیز


آج بھی سرد ہواوں کے نکیلے ناخن
دیر تک جسم میں پیوست رہے
شہر پر کہر کی یلغار رہی
اور سنسان گلی کوچوں میں
زندگی گردش و رفتار سے بیزار رہی

بے دلی معکتف ذات ہوئی لیکن
نظر آتے نہیں بام و در و دیوار حصار
زخم عُریاں کی پنہ گاہ یہاں کوئی نہیں
رب پائیز کی قدرت ہے کہ اس موسم میں
بجھ گئیں آگ کے شعلوں کی قناتیں یکسر
ہیں علم سرد ہواوں کے تیر
نیم جاں برگ شجر
خاک بسر
اور اس بے سر و سامانی میں
بے ضرر زیست بھی سفاک نظر آتی ہے
عظمت خاک تہہ خاک نظر آتی ہے