جا کے طرحدار یار اب نہ کبھی آئے گا
حُسن کا پروردگار اب نہ کبھی آئے گا

عُمرِ رواں کی طرح اپنے خُتن کی طرف
آہوئے شہرِ نگار اب نہ کبھی آئے گا

میکدہ زیست میں میرے لبوں کی طرف
جامِ لبِ نغمہ بار اب نہ کبھی آئے گا

لاکھ مچے ہائے و ہو ، لاکھ سجے کاخ و کو
شہر میں وہ شہر یار اب نہ کبھی آئے گا

اب نہ ملے گا کسی بزم میں وہ جانِ بزم
راہ میں وہ شہسوار اب نہ کبھی آئے گا

اب نہ کبھی آئے گی لب پہ ہمارے ہنسی
دل کو ہمارے قرار اب نہ کبھی آئے گا

زیست ہے بُت خانہ وہم و طلسمِ خیال
نقش گرِ اعتبار اب نہ کبھی آئے گا 




جہان گزراں


رکھے ہیں میری میز پہ سب خاک کے ذرات
بکھرے ہیں میرے سامنے اوراق سماوات
ہے خوابگہ ارض و فلک جوف شب تار
ہیں جوف شب تار میں بیدار خیالات
ہیں شعلہ فگن وقت کی بے رحم زبانیں
ہیں لرزہ بر اندام شکایات و مفادات


کچھ لوگ سمجھتے ہیں کہ اس عرصہ غم میں
ہیں وقت کی خوارک نباتات و جمادات
انسان کے ہاتوں میں ہیں فطرت کی عنانیں
انسان ہے آقائے فلزات و بخارات
انسان کے قبضے میں ہے کُل گردش و رفتار
انسان ہے معمار محلات و عمارات
ہیں ثابت و سیار پہ انساں کی کمندیں
تکوین کے آثار ہیں انساں کے اشارات