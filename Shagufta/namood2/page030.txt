جاں کنی میں مُبتلا صدیوں کا لمس
اس ہوائے قاصد جاں کے طفیل
اپنے ہاتھوں کو میسر آ گیا

اب کہاں نظارہ روئے نگار
شبنمیں آنکھوں میں اُڑتا ہے غبار
ہے کسی خورشید نو کا انتظار
ہو گئی ہے زندگی اس دور میں
راہ چلتے اجنبی کا اعتبار
کشتگان آرزو کا اختیار

پھر بھی دنیا طنز کے نشتر لیے
ڈھونڈتی پھرتی ہے دل کی رہگذار

اے ہوا سرخیل اہل درد و غم
کب ملا تیرا کوئی نقش قدم 




گفتگو



اس سے گفتگو کے بعد
روح کی طویل رات
شمع حرف تازہ سے
جگمگا اُٹھی
اس کے پاس بیٹھ کر
ذہن کی اُداس شام
سحر لمس جسم سے
گنگنا اُٹھی

کاش لوگ سوچتے
زندگی کی تلخیوں میں شہد گھولنے کا فن
صرف نفع و زر کی جستجو نہیں
اک تبسم حسیں
ایک قُرب پُرخلوص
ایک حرف نو بھی ہے 