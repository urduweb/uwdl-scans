محبت کا گماں ہونا بہت ہے
کہ اب یہ لفظ بھی رُسوا بہت ہے

میں انساں کو خدا کیسے سمجھ لوں
خدا کو بھی خدا کہنا بہت ہے

اداسی کا سبب میں کیا بتاؤں
گلی کُوچوں میں سناٹا بہت ہے

ترے غم کی فسوں کاری سے پہلے
میں سمجھا تھا غم دنیا بہت ہے

تجھے معلوم تو ہو گا مری جاں !
تُجھے اک شخص نے چاہا بہت ہے

نہ ملنے کی قسم کھا کے بھی میں نے
تجھے ہر راہ میں ڈھونڈا بہت ہے

یہ آنکھیں اور کیا دیکھیں کسی کو
ان آنکھوں نے تجھے دیکھا بہت ہے

تڑپتا ہوں تو یہ بھی سوچتا ہوں
تری یادوں نے بہلایا بہت ہے

کبھی خود سے رہا ہوں بے تعلق
کبھی اس باب میں سوچا بہت ہے

نجانے کیوں بچا رکھے ہیں آنسو
ابھی شاید مجھے رونا بہت ہے

نہ آ ، طوفاں ، ڈبونے کو ہمارے
خلوصِ موجہ دریا بہت ہے

سُبک رفتار آوارہ ہوا کو
فریب وسعتِ صحرا بہت ہے

بہت آباد ہے یہ شہر پھر بھی
سحر اس شہر میں تنہا بہت ہے 