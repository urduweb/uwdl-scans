قہر ہے جگمگاتی آنکھوں میں
زہر ہے مسکراتے ہونٹوں میں
آگ پنہاں گداز بانہوں میں
کس ستم گر کو انتخاب لکھوں
سوچتا ہوں کہ اپنے خواب لکھوں

ذہن میں رقص کر رہا ہے دھواں
پیاس سے خشک ہو رہی ہے زباں
ہے کراہوں کا اک ہجوم یہاں
کن ارادوں کو کامیاب لکھوں
سوچتا ہوں کہ اپنے خواب لکھوں

ہے کبھی زندگی بہار کا رنگ
ہے کبھی زندگی دہان نہنگ
زخم سر میں نہاں ہے لذت سنگ
خود کو کب تک یونہی خراب لکھوں
سوچتا ہوں کہ اپنے خواب لکھوں

دھند میں ڈوبتے ہوئے افکار
خون میں غرق دیدہ بیدار
اور ہر سمت گردشوں کا فشار
کس حقیقیت کو باریاب لکھوں
سوچتا ہوں کہ اپنے خواب لکھوں

جاگتے شہر کا سیاہ ضمیر
بن گیا سرد راستوں کی لکیر
قمقمے روشنی کے دامن گیر
ہر اندھیرے کو بے نقاب لکھوں
سوچتا ہوں کہ اپنے خواب لکھوں

ہیں ہوا کی قبا میں میرے خواب
ہیں گُلوں کی حیا میں میرے خواب
ہیں دل آشنا میں میرے خواب
اپنے خوابوں کا کیا حساب لکھوں
سوچتا ہوں کہ اپنے خواب لکھوں

منتشر منتشر خیاباں ہا
سر بسر خاکداں گلستاں ہا
دشمن علم و فن و بستاں ہا
کیوں نہ ہر بات بے حجاب لکھوں
سوچتا ہوں کہ اپنے خواب لکھوں

ہیچ افسانہ ہمہ اشیاء
ہو کے پیمانہ ہمہ اشیاء
دل ہے بیگانہ ہمہ اشیاء