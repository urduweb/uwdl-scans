ساغر فصل جنوں کی دُرد ہے
اور خاک رہ نورد شہر کا
ذرہ ذرہ گنج باد آورد ہے

کُہر میں پنہاں ہے اب تک
ساکت و صامت در و دیوار شہر
مثل دزدان شعور زندگی
تاک میں ہیں گنج باد آورد کی

شہر کی سنسان گلیوں میں مگر
زرد پتوں کے کھڑکنے کی صدا
مثل شور دستک طفلان شہر
ہے زمستاں کے تعاقب میں رواں

اے مرے چاک جگر یہ تو بتا
میں ہوں سودائی کہ آوارہ ہوا 




یاد داشت



میں یہ کہہ سکتا ہوں سورج آگ کی اولاد ہے
چاند رودِ نیل کی آغوش میں آباد ہے
اور ہوا ہے چاند سورج کی نگاہوں کا پیام


پھر بھی میں اپنی گزشتہ ساعتوں کے دشت میں
سر گراں ذرّوں کے دامن کو پکڑ سکتا نہیں
حافظہ پر زور دے کر بھی یہ کہہ سکتا نہیں
زندگی کے کون سے لمحے میں میری آنکھ نے
چاند سورج کی نگاہوں سے کیا تھا اکتساب
کب ہوا کے لمس نے مہکائے تھے غم کے گلاب
کون سا لمحہ تھا بحرِ وقت کا پہلا حباب 