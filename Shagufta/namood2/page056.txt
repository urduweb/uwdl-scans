کچھ سوچ رہے ہیں کہ بایں حکمت و دانش
احساس زیاں کیوں ہے بھلا معتکف ذات
اس کہنہ گزرگاہ کی ہر شے گزراں ہے
اشجار کہ اجسام کہ افکار و خیالات
ہر آن گزر جاتا ہے بے گانہ وشی سے
رہ جاتے ہیں ہر آن کے ناخواستہ صدمات
محروم ہے ، شاکی ہے، فسردوہ ہے ، حزیں ہے
وہ تارک دنیا ہو کہ ہو بندہ لذات
عاجز ہے بناتات و جمادات کے مانند
ہو صاحب الیاد کہ پیغمبر تورات

ہر سمت ہے اک کشمکش گردش و رفتار
ہر سمت ہے اک جبر پُر اسرار و پُر آفات
ہر سانس ہے اک معرکہ صرصر وکہسار
اس رزم میں کیا ضرب پر کاہ کی اوقات
کیا جذب و کشش ، ربط و وفا ، انس و محبت
کیا دوستی و رشتہ و اخلاص و عنایات

ہر چیز ہے بے معنی و لمحاتی و فانی
ہر شخص ہے آئینہ اوہام و طلسمات
انفاس کی جنبش کی حقیقت ہے بھلا کیا
جب گھات میں ہو زہر سر خنجر آنات

کمرے میں مرے کون ہے اے خلوت جاں بول
اب کاکل و عارض ہیں نہ افسانہ و نغمات
اب حکمت و دانش ہے نہ شعر و ہنر و رنگ
معمل ہے نہ معبد ہے ، نہ آلات ، نہ آیات
اک میں ہوں نگارندہ تقویم مہ و سال
اک سوزن ساعت ہے شمارندہ لمحات



--------------------------


میرے قبضے میں نہ رفتہ ہے نہ آیندہ ہے
اک یہی لمحہ موجود ابھی زندہ ہے 