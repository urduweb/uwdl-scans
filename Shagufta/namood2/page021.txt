یوحنا



جو کہہ رہے ہیں کہ عقل و دانش کی طاقتیں خام ہو چکی ہیں
بلند بینی کو پست کرنے کی سازشیں عام ہو چکی ہیں
وہ میری آمد سے بے خبر ہیں
انہیں خبر دو
میں آ گیا ہوں
ستارہ شرقِ وحی و الہام آ گیا ہے
کہ جس کی آمد زمینِ اشرار و ارضِ ادبار پر گراں ہے
جو قاطعِ حمد و مدح و تمجید بن کے آیا ہے
ہجومِ انساں میں ناسخِ اعتبارِ تقلید بن کے آیا ہے

میں جانتا ہوں کہ وہ نہ مانیں گے
ان کے سینے گناہگاروں کی قبر کی طرح تنگ و تاریک ہو چکے ہیں
ہوس کی آب و ہوا نے ان کا ضمیر مرجھا کے رکھ دیا ہے
اور ان کی رگ رگ میں طبعِ طاغوت آگ بن کر دہک رہی ہے
اور ان کے جسموں کی کھیتیوں میں جذام کی فصل پک رہی ہے
وہ ماہ کو ماہ ، مہر کو مہر ماننے سے گریز کر کے یہ چاہتے ہیں
میں ان کی بیماریوں کو اپنے غلافِ مقدس میں جذب کر لوں
اور ان کی کمزوریوں کو حرزِ نفس بنا لوں
وہ چاہتے ہیں کہ میرے کہنے سے سنگ نانِ شعیر بن جائے
کہ میرے کہنے سے خشک صحرا بھی موجِ آبِ کبیر بن جائے

میں اپنی ان آزمائشوں کے ہجوم سے دُور دیکھتا ہوں
کہ رب الارباب اپنی ہیکل کے
کنگرے پر کھڑا ہوا مجھ سے کہہ رہا ہے
ہلاک ہو جا ، ہلاک ہو جا
فصیلِ خود آگہی سے گر کر ہلاک ہو جا
مرے فرشتے تجھے ہلاکت سے قبل اپنی پنہ میں لے لیں گے
کہ تیرے زخموں سے چہرہ آفتاب تاریک ہو گیا ہے

گواہ رہنا
ضمیرِ اقوامِ عہدِ حاضر گواہ رہنا

یہی مری آزمائشیں تھیں
سو میں نے ان آزمائشوں کو
اپنی معجز نمائیوں سے جدا نہ پایا
گواہ رہنا کہ دخترِ حرص و آز کے لب
نہ پا سکے جب مرے لبوں کی حیات افزا حلاوتوں کو