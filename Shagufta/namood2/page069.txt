کیوں مقید رہوں نقش کف پا کے مانند
میں ہوں آزاد ، سمندر کی ہوا کے مانند

مطمئن ، خندہ بلب ، دیر سے تنہا تنہا
جانے کس سوچ میں بیٹھا ہوں خدا کے مانند

کنج احساس کو انفاس سے مہکائے ہوئے
مجھ سے ملتا ہے کوئی باد صبا کے مانند

خون ارماں ہی سہی ، آتش سوزاں ہی سہی
دل میں اک رنگ تو ہے رنگ حنا کے مانند

میں تھا خاکستر پروانہ ارمان و امید
لے اُڑا کوئی مجھے موج ہوا کے مانند

وضع اخلاص بھی بدنام ہے وحشت کی طرح
میں بھی رسوا ہوں ابھی چاک قبا کے مانند

تجھ کو پانے کے لیے جاں سے گزر جانا ہے
لیکن اک موجہ سیلاب بلا کے مانند 




شکست و ریخت


میں اپنے آپ پہ جس وقت غور کرتا ہوں
کہ چند سال مین کتنا بدل گیا ہوں میں
تو مجھ کو آج بھی ہوتا ہے بار ہا محسوس
کہ اپنے آپ سے آگے نکل گیا ہوں میں

مری حیات کو تھا ناز جن سہاروں پر
انہی کو میں نے بڑی سرکشی سے ٹھکرایا
رہا ہے قلب کو اصرار جن کی عظمت پر
انہی "عظیم روایات " پر ستم ڈھایا

میں کہہ رہا ہوں ہر اک بزم میں ببانگ دہل
خدائے قادر کن اب شعور ہے میرا
مگر یہ طرز یہ اقرار اتنا سہل نہ تھا
گواہ اس کا دل ناصبور ہے میرا

نئے خیال ، نئے کلیے ، نئے افکار