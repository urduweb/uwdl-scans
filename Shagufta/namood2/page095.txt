ہو فریبِ زندگی ، لیکن فریب آسا نہ ہو
زندگی اک زخم بن جائے ، اگر ایسا نہ ہو

ہم ہی کر لیں گے گوارا تہمتِ ترکِ وفا
تُو ، ہم اہلِ درد کی خاطر بہت رُسوا نہ ہو

دشتِ خاموشی میں ہے اک آشنا آوازِ پا
میرا سایہ ہی تعاقب میں کہیں آیا نہ ہو

رقص کرتی ہیں مرے چاروں طرف پرچھائیاں
ڈر رہا ہوں یہ بھی عکسِ چہرہ دنیا نہ ہو

اس سے کیا پوچھوں ، ترا احوال ، تیرے روز و شب
جس نے تیرا عالمِ افسردگی دیکھا نہ ہو

گھر کی تنہائی بھی کرب انگیز ہے لیکن سحر
کوئی ہنستے گنگناتے شہر میں تنہا نہ ہو




جراثیم


دوستو ، تخم ِ احساس کو چار سُو
منتشر کر کے قائم رکھو دہر میں
مزرعِ زیست کا اختیارِ نمُو
کچھ نہیں مصلحت کی کمیں گاہ میں
اب بھی نادیدہ دشمن ہیں اس راہ میں

چشمِ فطرت کے اشکوں نے دھویا انہیں
تخمِ احساس ہیں مہر و ماہِ نجوم
نور نے آسمانوں میں بویا انہیں
روز و شب موسمِ فصلِ سیارگاں
نخلِ جاں بے نیازِ بہار و خزاں

بزمِ ظاہر سے پنہاں نکالے ہوئے
کتنے نادیدہ دشمن ، جراثیمِ نو
غیر مرئی فضاوں میں پالے ہوئے
ڈھونڈتے ہیں پناہیں اسی آس میں