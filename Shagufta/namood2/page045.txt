تجربہ گاہ میں ایک دن




تجربہ گاہ کی وہ صبح ابھی
یاد ہے خواب کی مانند مجھے

نلکیوں اور مشینوں کی فضاؤں میں آ کر
اپنے کمرے کے دریچے سے لگی بیل کا کچھ دھیان آیا
نہ مجھے رات کی آوارہ ہوا یاد آئی
میری آنکھوں نے مرے ذہن سے سازش کر لی
اپنے دامن میں نئے رمز کی لذت بھر لی

میز پر ایک طرف
"ایکس رے" اپنی سیاہی میں مرے جسم کی تمثال چھپائے
ساکت و خاموش ملا
ایک نلکی میں مرے خون کا بے صورت رنگ
میری جانب نگراں
جیسے تعارف کے بغیر
گفتگو کا کوئی امکاں ہی نہ ہو
ایک طرف میری حرارت کے نقوش
سرمئی چارٹ پہ لرزاں لرزاں
ایک طرف ذہن کی لہروں کا گراف
اور کاغذ کے لچکتے ہوئے فیتے پہ عیاں
دل کی دھڑکن کے نشاں

ایک طرف زیست کی تمہید لیے
اپنے اجزاء سے الگ سوچ رہا تھا میں بھی
میرے اجزاء کے بہم کرنے کو
اب پرشک اور پرستار کہاں سے آئیں
اور اجزاء یہ بہم ہوں بھی تو پھر زیست کے آثار کہاں سے آئیں


--------------



مری صدا پہ کسی کی صدا نہیں آئی
مزاجِ عصرِ رواں سازشِ سکوت ہے کیا 