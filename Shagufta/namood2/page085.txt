رازِ وجود کُھل گیا آ کے سوادِ ذات میں
نقطہ تیرگی ہوں میں اپنی تجلّیات میں

ایک وجودِ بے جزا ، میرے لیے بنا سزا
یومِ حساب ہو چکا محشرِ ممکنات میں

ربّ نجوم و کہکشاں ، دھول سی اُڑ رہی ہے ، یاں
دیکھ بجز غبارِ جاں کون ہے کائنات میں

نالہ قلب خونچکاں ، خود ہی رہا ہے رائگاں
کون خراش پڑ گئی سینہ شش جہات میں

میری تمام زندگی خندہ و سر خوشی سہی
غم کے ہزار نام ہیں عرصہ گہہ حیات میں

رنگ سے روشنی جدا ، حرف سے کیف ماوراء
ذات الجھ کے رہ گئی سلسلہ صفات میں

خود سے بچھڑ گیا ہوں میں ، مجھ سے بچھڑ گئے ہو تم
ہو بھی سکے کچھ اور کیا گردشِ ممکنات میں

آج بھی دل کو تھا ملال ، آج بھی خواب تھا ملال
آج بھی خود سے مل لیے شہر تصورّات میں

دامن شب نچوڑ کر دیکھ تو چشمِ گریہ ناک !
سب ترے تابناک دن جذب ہیں ایک رات میں


---------------


جب کسی خواب کی خواہش سے ہوں بوجھل آنکھیں
ایسے عالم میں بھلا نیند کہاں آتی ہے