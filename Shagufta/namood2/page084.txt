احساس



جو بچھڑ گیا
اور یاد نہیں
اس یار سے کیا
جو سنور کے بھی ہو ژولیدہ
اس کاکلِ عنبر بار سے کیا
جو خود کو منوانے کے لیے
جذبے کے سوا
کچھ اور گواہی چاہتا ہو
اس پیار سے کیا
جو جیت نہ ہو
اس ہار سے کیا




لمحوں کے سراب



آرزوؤں کے حقیقت آشنا !
تیرا چہرہ بھی کنول ہے میرا چہرہ بھی کنول
اور دونوں کے بدن
نیلگوں تالاب کے پانی میں گُم
سطحِ آئینہ پہ ہم ہیں صرف صورت آشنا

جاگتے ہیں کب یہاں ملتے ہیں چہروں کے کنول
نیند کے تالاب میں کھلتے ہین چہروں کے کنول
نیند کی خواہش میں لیکن

کب تلک جلتے رہیں ان بند آنکھوں کے چراغ
اک نہ اک اندھی گلی میں جا کے ہو جاتی ہے گُم ہر راہِ خواب
اور رہ جاتے ہیں یہ بے چہرہ و بے جسم لمحوں کے سراب