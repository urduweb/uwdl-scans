میں جن کا قصہ سنا رہا تھا
اسی گروہ زیاں رسیدہ کا قرض ہوں میں
مگر یہ تم شرمسار کیوں ہو
ادھر ذرا میری سمت دیکھو
کسی سے میں نے یہ کب کہا ہے
کہ میں ہوں مایوس آدمی سے
ببوط انساں کا ذکر ہی کیا
مجھے خبر ہے کہ جو بھی طوفان نوح کے بعد بچ گئے تھے
وہی علامت تھے روشنی کی
وہی صداقت تھے آدمی کی
وہی شہادت تھے زندگی کی
اس ایک طوفاں کا ذکر ہی کیا
افق کے دامن میں ایک کشتی ابھر رہی تھی
اُفق کے دامن میں ایک کشتی ابھر رہی ہے




راستوں میں اک نگر آباد ہے
اس تصّور ہی سے گھر آباد ہے

کیسی کیسی صورتیں گم ہو گئیں
دل کسی صورت مگر آباد ہے

کیسی کیسی محفلیں سُونی ہوئیں
پھر بھی دنیا کس قدر آباد ہے

زندگی پاگل ہوا کے ساتھ ساتھ
مثلِ خاکِ رہگذر آباد ہے

دشت و صحرا ہو چکے قدموں کی گرد
شہر اب تک دوش پر آباد ہے

بے خودی رُسوا تو کیا کرتی مجھے
مجھ میں کوئی بے خبر آباد ہے

دھوپ بھی سنولا گئی ہے جس جگہ
اس خرابے میں سحر آباد ہے 