ایک آواز



تم یہ کہتے ہو احساس کیا چیز ہے
اور احساس کی زندگی میں کوئی قدر و قیمت نہیں
زندگی تو کسی اور ہی رمز کا نام ہے

مگر تم نے اس رمز کو رمز کی طرح سمجھا کہاں ہیں
کبھی اپنے احساس کی آگ میں جل کے دیکھو
خود فریبی کے سب آبگینے پگھل جائیں گے
جہنم کے ان نیلے شعلوں کی بابت سنا ہے کبھی
جو کہسار پاروں کو خس کی طرح پھونک دیتے ہیں زہر نفس سے
اتنے سفاک شعلوں کی آماجگاہ
وہ جہنم
کوئی اور عالم نہیں
وہ احساس ہے جو تمہارے ہی سینے میں بیدار ہوتا ہے پہلے

اگر اس جہنم کی تاثیر سے بے خبر ہو چکے ہو
اگر اس جہنم کے شعلوں پر راکھ آ گئی ہے
اگر آخری اخگر خون برباد تک بجھ چکا ہے
تو سمجھو کہ ہستی کی نبضیں ہیں فصل زمستاں کےخاموش خیموں کی ٹوٹی طنابیں
جہاں اب الاو کے چاروں طرف چند خانہ بدوشوں کے نقش قدم رہ گئے ہیں
جہاں اب ہواوں کے دامن میں خاک رہ کارواں تک نہیں ہے
یہ کنگال مفلس ہوائیں
بہت سر چھپاتی ہیں یخ بستہ پیڑوں کی شاخوں میں لیکن
وہ شاخیں جو خود ڈھونڈتی ہوں پناہیں
ہواوں کی کیا میزبانی کریں گی

تم اپنے بھیانک خرابوں سے گھبرا کے بھاگو گے لیکن
ہواوں کے نوحے تمہارا تعاقب کریں گے
تو پھر تم یہ سوچو گے اب ذہن میں سوچنے کے لیے کچھ بھی باقی نہیں ہے
عناں گیر لمحوں سے بچتے پھرو گے
مگر اپنے قدموں کی آہٹ کو کیسے چھپاو گے آخر
یہ دل اور دل کی یہی دھڑکنیں جن سے بے زار ہو
درد کے قافلوں کا جرس ہیں
ان کے خاموش ہوتے ہی تم اپنی راہوں سے نفرت کرو گے

تو پھر زندگی کا یہی رمز پوچھے گا تم سے
بتاو تمہیں اپنے احساس کی موت منظور ہے