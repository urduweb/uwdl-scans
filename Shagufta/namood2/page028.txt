ہوا


اس بیاباں میں کہ یکسر گرد ہے
اک ہوا سرخیل اہل درد ہے
زرد رُو پتوں کو سینے سے لگائے
جوئے خوں انصاف کی رو میں چھپائے
بن گئی ہے تازہ گامی کا پیام

ورنہ اس ماحول میں اپنے لیے
تنگ ہے رسوائیوں کا پیرھن
رقص کرتا ہے تصور میں ابھی
زخم خوردہ شہر کا عریاں بدن
منہ چھپاتی تیرگی کا کیا ضمیر
اپنی پرچھائیں ہے خود اپنا کفن

اس بیاباں میں گریزاں ساعتیں
بھول کر بھی اب قدم رکھتی نہیں

وصل یاراں اس بیاباں میں کہاں
جگمگاتے شہر کی گلیوں کا لمس
کون فرزانہ ہے اس طرح کا دیوانوں میں
کون ہے موت کو یوں زیست بنانے والا
سنگ میں رنگ کی مانند سمانے والا

آج کتنے بصد انداز بلاتے ہیں ہمیں
امن اور صلح کا پیغام سناتے ہیں ہمیں
منتظر آج بھی ہے زیست کی ہر راہ گذر
آج ہر گام پہ ہیں کتنے ہی برگد کے شجر
کون ہر سانس میں سنگیت جگا سکتا ہے
کون پتھر میں زباں بن کے سما سکتا ہے


------------




دلوں پہ کتنا اندھیروں کا خوف طاری ہے
چراغ شام سے پہلے ہی جل گئے ہیں یہاں
دیار لمس میں تا چند خد و خال کی بات
کہ ذہن جسم سے آگے نکل گئے ہیں یہاں