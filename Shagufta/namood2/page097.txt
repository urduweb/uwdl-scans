شکستہ مورتوں ، نہفتہ صورتوں کا اک ہجوم ہے

وہ آتما ، مہاتما
جو اپنی بازگشت کے نقوشِ پا کو ڈھونڈتی
سمے کے سارے بندھنوں کو توڑ کر نکل گئی
وہ آتما جو زندگی کے سارے زہر پی گئی
وہ مسکرا کے موت سے گلے ملی تو جی گئی
پراشچت کے سارے بھید ان گنت گپھاوں میں سمو گئی
امر ، مہان ہو گئی

ہماری آنکھ کی صنم گری
ہمارے ذہن کی مصوری
گپھاوں کی شکستہ مورتوں ، نہفتہ صورتوں کے
خد و خال یوں نکھارتی ہے
جیسے ان کی اک کڑی بھی گم نہیں ہوئی کہیں
اسی صنم گری ، مصوری کی دین ہے
کہ سارے نام ، سارے لوگ ، ساری بستیاں جو مٹ گئین
ہمارے درمیان خود ہماری طرح زندہ ہیں




بستیاں خواب ہوئیں دیدہ بے خواب کے بعد
عکس ہی عکس ملے آئینہ آب کے بعد

جیسے ان میں کبھی آباد نہ ہوگا کوئی
یوں مکانوں کے نشاں رہ گئے سیلاب کے بعد

خواہشِ خواب میں آنکھیں بھی رکھیں بند مگر
نظر آتا ہے وہی خواب کہاں ، کہاں خواب کے بعد

کام سب محورِ فرصت کے بدلنے تک تھے
اب کوئی کام نہیں فرصتِ کمیاب کے بعد

اُڑتے پھرتے ہیں فضاوں میں پرندے کیا کیا
زندگی ختم نہیں حلقہ گرداب کے بعد

دل میں قصے تو بہت ہیں غمِ بیداری کے
کیا کہے کوئی تری چشمِ گراں خواب کے بعد

زندہ رہنے کی ضرورت کا خیال آتا ہے
خاص کر وہ بھی سحر پرسشِ احباب کے بعد