ترکہ



میری آواز کو سُن کر اس سمت
آنے والو مُجھے چُھو کر دیکھو
میں کوئی خواب نہیں ، رُوح نہیں
یہ مرا جسم ، یہ میرے اعضاء

میرے الفاظ انوکھے ہیں مگر
ساری باتیں انسان کی سی ہیں
جو بیاباں کو چمن زار بنا سکتا ہے
میں اسی خاک سے ہوں
جس کے ذرات کہیں دشتِ بلا میں
اور کہیں شہر و دیار و مامن

میں کوئی خواب ، کوئی رُوح نہیں
میرے پاس آو ، مری بات سُنو
گردشِ شام و سحر کی زد میں
میں نے اک عمر گذاری ہے مگر
میں بھی انسان ہوں مر جاوں گا
خاک کی طرح بکھر جاوں گا
اس سے پہلے کہ غرض کے بیٹے
مجھ سے سو طرح کے رشتے جوڑیں
میرے اسباب کو تقسیم کریں
میری پوشاک پہ قرعہ ڈالیں
میری آواز کو سننے والو
تم مرے کرب ، مری فکر کے وارث بن جاو




میں کوئی دُشمنِ دنیا تو نہیں
میں نے دُنیا میں جو دیکھا ، لکھا