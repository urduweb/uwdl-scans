خزاں کی برف


خزاں کی برف پگھلنے لگی پہاڑوں پر
افق پہ آئی نظر طائروں کی پہلی صف
سفیر موسم احساس ، ہحرتوں کے نقیب
پروں میں تازہ ہواوں کی نرمیاں لے کر
نئی فضا میں بنانے کو ہیں نئے مسکن


کرن کرن یہ نئے آفتاب کے قشقے
دمک اٹھی ہے پہاڑوں کی سرمئی چتون
سفید برف کی سب دھجیاں تمام ہوئیں
اتارتی ہے زمیں تار تار پیراہن
ہیں انگ انگ میں قوس قزح کے ساتوں رنگ
ملا ہے ساق و قمر کو یہ کون سا آہنگ


زمیں کی ایک ہی کروٹ نے کیا کیا جادو
بدن کی خُشک رگوں میں اُٹھا وہ سیل نمو
کہ ذرہ ذرہ دریچہ ہے تازہ چہروں کا
کسی کی آنکھ ہے نرگس ، کسی کے ہونٹ گلاب
یہ نیلوفر سے تبسم ، یہ یاسمن سے خطاب


نہ اوس ہے نہ کہیں دُھند ہے ، نہ ویرانی
اُجاڑ پیڑ کہ تھے شاخ شاخ ویرانہ
نئے لباس پہن کر تمام سج دھج کر
سنا رہے ہیں نئی کونپلوں کا افسانہ
خزاں کی برف پگھلنے لگی پہاڑوں پر


مکان کُہر میں پنہاں ، نہ چمنیوں میں دھواں
بجھے بجھے نظر آنے لگے ہیں آتش فشاں
وہ سرخیاں کہ رہیں گرم کوئلوں میں اسیر
پھر آج توڑ کے شعلوں کی آتشیں زنجیر
ہیں تازہ تازہ گلابوں کے فرش پر رقصاں
نہ کُہر کُہر اُداسی ، نہ برف برف خزاں
خزاں کی برف پگھلنے لگی پہاڑوں پر

------------

(کوئٹہ) 