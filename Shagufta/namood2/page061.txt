دوراہا


(خود کلامی )



تم جھوٹ اور سچ کے دوراہے پر تھے
گزرتے لمحوں کی آواز نے تم سے پوچھا
"کیا تم سچ کی راہ پر چل سکتے ہو؟"
تم چپ ہی رہے
گزرتے لمحوں کی آواز نے تم سے پوچھا
"کیا تم جھوٹ کی راہ پر چل سکتے ہو؟"
تم چپ ہی رہے
اور "ہاں" کے سارے لمحے گزر گئے

تم جانتے ہو "ہاں" کہنے کے سارے لمحے گزر گئے
اب جھوٹ اور سچ کے دوراہے پر یوں کھڑے ہوئے
"نہیں" کے لمحوں کو بے کار گنواتے کیوں ہو 




شہر کا شہر ہے شہید فغاں
پائیے جا کے داد ضبط کہاں

میری حالت پہ دیدہ گریاں
اس قدر رو کہ ڈوب جائے مکاں

کوئی کرتا بھی اعتبار تو کیا
میں نہ تھا اعتبار سود و زیاں

یہ مسرت بھی کیا دل برباد
یہ تبسم بھی کیوں غم پنہاں

کون سی فصل آ گئی آخر
لمس باد صبا ہے نوک سناں

کیا لکھا ہے میری بہار کے نام
خندہ گُل کہ شبنم مژگاں

کیا چراغوں کی آرزو کیجیے
پھیلتا جا رہا ہے دل میں دھواں

اے خداوند درہم و دینار
جنس احساس اور شرط دکاں

کون آزاد کر سکے گا مجھے
میں ہوں صید یقیں ، اسیر گماں

کس نے لکھی ہے اس سلیقے سے
ورق گل پہ داستان خزاں

بھولتا جا رہا ہوں اپنی وفا
یاد ہیں تیرے وعدہ و سماں

اپنی بربادیاں بھی میرا ضرر
تیری افسردگی بھی میرا زیاں

میں ہوں اپنا شہود ، اپنی نمود
مجھ میں گُم ہیں میرے زمان و مکاں

کیا قیامت ہے یہ فریب ابد
لکھ رہا ہوں ازل سے فرد زیاں

خوب ہیں یہ رفاقتیں بھی سحر
کوئی ساحل ہے ، کوئی موج رواں 