کیا کسی لمحہ رفتہ نے ستایا ہے تجھے
ان دنوں میں نے پریشان سا پایا ہے تجھے

بحر شادابی جذبات کی اے موج رواں
کون اس دشت بلا خیز میں لایا ہے تجھے

تیری تنویر سلامت مگر اے مہر مبیں
گھر کی دیوار پہ یوں کس نے سجایا ہے تجھے

شکوہ تلخی حیات بجا ہے لیکن
اس پہ روتا ہوں کہ میں نے بھی رلایا ہے تجھے

گاہ پہنا ہے تجھے خلعت زریں کی طرح
گاہ پیوند کے مانند چھپایا ہے تجھے

تو کبھی مجھ سے رہی مثل صبا دامن کش
اور کبھی اپنے ہی بستر پہ سلایا ہے تجھے

میری آشفتہ مزاجی میں نہیں کوئی کلام
رُوٹھ کے سارے زمانے سے ، منایا ہے تجھے 




اک شرار گرفتہ رنگ ہوں میں
پھول سے لے کے تا بہ سنگ ہوں میں

شہر و صحرا کی کچھ نہیں تخصیص
وسعت دشت جاں سے تنگ ہوں میں

جیت بھی اک شکست ہی ہو گی
آرزووں سے محو جنگ ہوں میں

کیسے تجھ کو بہا کے لے جاوں
موج ہمسایہ نہنگ ہوں میں

ذرہ ذرہ نے کر دیا حیراں
اور حیرانیاں پہ دنگ ہوں میں

باد صر صر کی طرح گرم عناں
سینہ ریگ کی امنگ ہوں میں

کس نے دیکھا فشار موجہ جاں
آج تک آب زیر سنگ ہوں میں 