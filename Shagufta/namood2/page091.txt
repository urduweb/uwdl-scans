دُور اک دائرے میں گرگانِ گرسنہ
نشہ خوابِ تلخ میں چُور
اپنے اپنے شکم کی بے رحم آگ سے
ہات تاپتے ہیں
ہزار مجبوریوں کے نرغے میں جاگتے ہیں
ہر ایک گرگِ گرسنہ اپنی نگاہ کے دائرے سے پیہم
دوسرے گرگِ گرسنہ کی نڈھال آنکھوں کو تک رہا ہے
ہر ایک دل میں یہ سوچتا ہے
کہ دوسرے کی ذرا سی غفلت
نیند کی اک مختصر سی نویدِ مخفی
تمام گرگانِ گرسنہ کا علاج بن کر
دوستی اور آشتی کی تمام کہنہ روایتوں کو اگر بچا لے

تو اس جہاں کی بقا کا سامان کر کے ہم سب یہ کہہ سکیں گے
کہ دوستی زندگی کی ساری عظیم قدروں سے
(اس جہاں میں) عظیم تر ہے 




تنگ آتے بھی نہیں کشمکش دہر سے لوگ
کیا تماشا ہے کہ مرتے بھی نہیں زہر سے لوگ

شہر میں آئے تھے صحرا کی فضا سے تھک کر
اب کہاں جائیں گے آسیب زدہ شہر سے لوگ

نخلِ ہستی نظر آئے گا کبھی نخلِ صلیب
زیست کی فال نکالیں گے کبھی زہر سے لوگ

ہم کو جنت کی فضا سے بھی زیادہ ہے عزیز
یہی بے رنگ سی دنیا ، یہی بے مہر سے لوگ

مطمئن رہتے ہیں طوفانِ مصائب میں کبھی
ڈوب جاتے ہیں کبھی درد کی اک لہر سے لوگ

اے زمیں آج بھی ذرّے ہیں ترے مہر تراش
اے فلک آج بھی لڑتے ہیں ترے قہر سے لوگ

صرف محرومی فرہاد کا کیا ذکر سحر
بیستوں کاٹ کے محروم رہے نہر سے لوگ