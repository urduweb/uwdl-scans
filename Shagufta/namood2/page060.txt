سیپیاں



ہے اپنی زندگی گہرا سمندر
جہاں ہم انبساط و غم کے مارے
خود اپنی تھاہ پانے کے جنوں میں
تمنّاوں کی امواج سکوں میں
خرد کے نرم کنکر پھینکتے ہیں

کبھی جذبات کے آبی پرندے
فضائے بیکران جسم و جاں میں
اٹھا لاتے ہیں آوارہ ہوا کو
دماغ و دل میں در آتی ہے فرحت

ہم اپنے تجربوں کی ریگ نم پر
نقوش پائے حسرت ثبت کر کے
بہت مسرور ہوتے ہیں کہ جیسے
مکمل ہو گئی تجسیم وجدان

کبھی اکتا کے اس یکسانیت سے
ہم اپنے سر کو گھٹنوں میں چھپائے
بڑی سنجیدگی سے سوچتے ہیں
کہ ہم لمحات کی موجوں میں گُم صُم
جواز سعی لا حاصل کی خاطر
اسی گہرے سمندر کے کنارے
نجانے کتنے قرنوں تک مسلسل
طلب کی سیپیاں چنتے رہیں گے
پیام ریگ نم سنتے رہیں گے




-----------


ہنستے چہرے بھی دھوکا ہیں ، روتی آنکھیں بھی ہیں فریب
لوگ نجانے دل میں کیا کیا بھید چھپائے پھرتے ہیں 