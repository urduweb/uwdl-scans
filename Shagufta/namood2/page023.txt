میرے خواب



سوچتا ہوں کہ اپنے خواب لکھوں
اپنے احساس کی کتاب لکھوں
اپنے انفاس کا حساب لکھوں
جبر حالات کا جواب لکھوں
سوچتا ہوں کہ اپنے خواب لکھوں

ابر و کہسار و آبشار کے خواب
خواب ، ژولیدہ زلف یار کے خواب
اپنی ہی چشم انتظار کے خواب
مثل رفتار موج آب لکھوں
سوچتا ہوں کہ اپنے خواب لکھوں

ہیں صدف کتنے ریگ ساحل پر
صف بہ صف کتنے داغ ہیں دل پر
کتنے رہرو لُٹے ہیں منزل پر
لوح افسانہ شباب لکھوں
سوچتا ہوں کہ اپنے خواب لکھوں

کتنے الفاظ بے اثر نکلے
کتنے احباب بے خبر نکلے
کتنے ذرات ہم سفر نکلے
ذرے ذرے کو آفتاب لکھوں
سوچتا ہوں کہ اپنے خواب لکھوں

کون سا دشت دل میں ہے آباد
روح میں گم ہے کون سی فریاد
"خون فرہاد بر سر فرہاد"
خون فرہاد کو گلاب لکھوں
سوچتا ہوں کہ اپنے خواب لکھوں

کتنے اجسام ہو گئے تحلیل
بہہ گیا کتنے آنچلوں کا نیل
کون ڈھونڈے گناہ کی تفصیل
ہر تمنا کو بے ثواب لکھوں
سوچتا ہوں کہ اپنے خواب لکھوں

شکن بستر بہار آمیز
بدن آہوئے خمار انگیز
ہوس بزم خسرو پرویز
حسرت نشہ شراب لکھوں
سوچتا ہوں کہ اپنے خواب لکھوں
