تم اور میں



تم کیوں کسی کو خاطر میں لاؤ
تم شاخِ گُل ہو
دستِ خزاں کے ناز کیوں اُٹھاؤ
میں کیوں یہ سوچوں
میں ہوں "انا" کا زخمی پرندہ
زخموں کو لے کے اُڑ کیوں نہ جاؤں

لیکن یہ دنیا
جس کے قفس میں
تم بھی ہمیشہ دستِ خزاں سے ڈرتی رہو گی
میں بھی ہمیشہ زخموں کی پوشاک پہنے رہوں گا

آؤ ، پھر آؤ
اک دوسرے کی تعظیم کر لیں
تسلیم کر لیں
ہم اپنی اپنی مجبوریاں ہیں 




موئن جو دڑو



قدیم تہذیب کے شکستہ بدن
تہہ بہ تہہ خاک کے اندھیروں سے
مسخ ہو کر
زمیں پہ اُبھرے ہیں اور
تہذیب نو کی آنکھوں کو
اپنی عظمت کی داستانیں سنا رہے ہیں

شکستہ آثار
نسل انساں کی گمشدہ ساعتوں کے نوحے
زندہ تہذیب کی امنگوں پہ دم بخود ہیں

یہ نصف عظمت ، یہ نیم تہذیب
اپنی بے جا برہنگی پر
بہت خجل ہے
کہ اس کے جسم سفیم کے داغ
طشت تہذیب نو میں اب تک چمک رہے ہیں

شکستہ آثار