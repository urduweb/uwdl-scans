ہو گئے چاک طاقتوں کے لباس
نغمہ و حرف و رنگ خاک ہوئے

اک سماروغ شکل کا عفریت
فرش سے تابہ عرش پھیل گیا
یہی عفریت ذہن انساں میں
بن گیا جبر مرگ کا کابوس
زندگی ، زندگی سے ہے مایوس
موت اور زیست کی کشاکش میں
یہ بھی ممکن ہے چند ہونٹوں کے
حکم سے زندگی کے دامن میں
آ کے چھپ جائے موت کا عفریت
کچھ نہ باقی رہے فنا کے سوا

پھر بھی اے زندگی بنام بقا
تو ہی الفا ہے تو ہی اومیگا 




ابھی جو پیدا نہیں ہوئے ہیں



میں ان کے بارے میں سوچتا ہوں
ابھی جو پیدا نہیں ہوئے ہیں
جو اپنی ماوں کی کوکھ میں زندگی سے ہم رشتہ ہو چکے ہیں
جو گردش خون وحدت قلب سے بھی وابستہ ہو چکے ہیں
میں ان کے بارے میں سوچتا ہوں
کہ میں بھی اک دن انہی کے مانند
علائق دہر سے مبرا نجانے کس ذرہ تمنا میں
سانس لیتا رہا تھا برسوں
یہ زندگی جانے کس ہنر سے
مجھے اُٹھا لائی اجنبی اجنبی فضاوں میں سانس لینے کی
اک مشقت میں خود کو پہچاننے کی خاطر

میں ان کے بارے میں سوچتا ہوں
ابھی جو پیدا نہیں ہوئے ہیں
کہ ان کے آنے سے زندگی اپنی کون سی راہ چھوڑ دے گی
یہ زندگی تو وہی رہے گی جو میرے حق میں رہی ہے اب تک
وہی شب و روز کی مشقت
وہی شکم پروری کی خاطر