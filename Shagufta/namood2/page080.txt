نہ زندگی کا کچھ اثر
نہ موت سے کوئی خطر
اب ایسی کائنات میں
اس ایک ریزہ وجود کے حواس کیا کریں
اب ایسے سرد جسم کی برہنگی کو دیکھ کر
خلوص و مہر و لطف کے حسیں لباس کیا کریں



----------------------


یہ ایک موج نظر میں کہاں سے ابھری ہے
مرے سراب سے کیا دُشمنی ہے دریا کو




پیمانہ حال ہو گئے ہیں ہم
گردش مثال ہو گئے ہیں ہم

تکمیل کمال ہوتے ہوتے
تمہید زوال ہو گئے ہم

ہر شخص بنا ہے ناز بردار
جب خود پہ وبال ہو گئے ہم

در یوزہ گروں کی انجمن میں
کشکول سوال ہو گئے ہم

آئینہ کرب لفظ و معنی
فرہنگ ملال ہو گئے ہم

امکان وجود کے سفر پر
نکلے تو محال ہو گئے ہم

پہلے تو رہے حقیقت افروز
پھر خواب و خیال ہو گئے ہم