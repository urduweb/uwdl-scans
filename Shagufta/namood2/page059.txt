دُوسرا غم



شہر ، انسانوں کا سیل بیکراں
مجھ سے بچ کر بہہ رہا ہے عرصہ شام و سحر کے درمیاں
اجنبی چہرے ، گریزاں جسم ، لرزاں ساعتیں
ہیں طسلم گردش و رفتار میں
اپنے اپنے دل کی نازک آہٹوں سے بے خبر

شہر کے سب سے بڑے بازار میں
ناسزا جنس تجارت بن گیا میرا وجود
سود و سرمایہ کا یہ بیدار مقناطیس بھی
ہو گیا ہے میرے حق میں آہن زنگ آشنا
سنگ و آہن کے حصاروں میں اسیر
میں ہوں ، اور میری رگوں میں گھل رہا ہے
میری تنہائی کا زہر

میں ہوں اپنے میں مقید
اور میرے ذہن میں محو سفر ہے سوچ کی گہری لکیر
سوچتا ہوں ذات کے اظہار کا
ایک غم لفظ و بیاں کے ساتھ رسوا ہو چکا
دُوسرے غم کو چھپانے سے بھی کیا مل جائے گا
دوسرا غم بھی اسی غم کی طرح
مجھ کو مجھ سے چھین کر لے جائے گا

آخر اس دیوانگی کا کیا علاج
لے رہا ہوں فصل گُل سے یوں خراج
پھر رہا ہوں شہر میں باد بیاباں کی طرح
آخر اس دیوانگی کا کیا علاج
اک ہجوم نور و نکہت سے جدا
راستوں پر یوں اکیلے گھومتے رہنے سے کیا
چپکے چپکے جبر حس و آگہی سہنے سے کیا
ضبط غم کا گر یہی عالم رہا
ٹوٹ جائیں گی طنابیں جسم کی
اور بُجھ جائے گا یادوں کا الاو
دھند میں کھو جائیں گے رج کے خواب
راستوں پر یوں اکیلے گھومتے رہنے سے کیا
آدمی سے آدمی کے اجنبی رہنے کا غم
ذات کے سارے غمون سے ہے شدید

رات ڈھلتی جا رہی ہے پاوں شل ہونے لگے
راستوں کی بے حسی سے ذہن بھی تھکنے لگا
گھر پہنچ کر پھر خیال صبح میں کھو جاوں گا
روح کی تاریک راتیں اوڑھ کر سو جاوں گا 