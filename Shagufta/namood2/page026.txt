ہجوم سرو و سمن ہے نہ سیل نکہت و رنگ
وہ قامتیں بھی گئیں ، وہ قیامتیں بھی گئیں

بھلا دیے غم دنیا نے عشق کے آداب
کسی کے ناز اٹھانے کی فرصتیں بھی گئیں

کرے گا کون متاع خلوص یوں ارزاں
ہمارے ساتھ ہماری سخاوتیں بھی گئیں

نہ چاند میں ہے وہ چہرہ ، نہ سرو میں ہے وہ جسم
گیا وہ شخص تو اس کی شباہتیں بھی گئیں

گیا وہ دور غم انتظار یار سحر
اور اپنی ذات پہ دانستہ زحمتیں بھی گئیں 




ہم اہل ظرف کہ غم خانہ ہنر میں رہے
سفال نم کی طرح دست کوزہ گر میں رہے

ہے چاک چاک رقم داستان گردش خاک
نمود صورت اشکال کیا نظر میں رہے

فرار مل نہ سکا حبس جسم و جاں سے کہ ہم
طسم خانہ تکرار خیر و شر میں رہے

کسی کو ربط مسلسل کا حوصلہ نہ ہوا
مثال دُود پریشاں ہم اپنے گھر میں رہے

نہ ہم شرار دل سنگ تھے نہ رنگ حنا
سخن کی آگ بنے حرف تازہ تر میں رہے

نہ سنگ میل تھا کوئی ، نہ کوئی نقش قدم
تمام عمر ہوا کی طرح سفر میں رہے 