گُل و سمن سے بھی رشتے قرار جاں کے ہیں
بہت فریب یہاں عمر رائیگاں کے ہیں

نہیں ہے کوئی بھی منزل اگر مری منزل
تو پھر یہ پاوں تلے راستے کہاں کے ہیں

قمر سے دیکھ طلوع زمیں کا نظارہ
نگاہ پر تو بہت قرض آسماں کے ہیں

نظر نظر میں یہاں پھر رہی ہیں تعبیریں
کچھ اور خواب مگر چشم پاسباں کے ہیں

یہ کس نے پھر مری تحریر سے خطاب کیا
کہ حرف حرف میں انداز رازداں کے ہیں

اُداس جس نے رکھا ہے تمہاری آنکھوں کو
اسیر ہم بھی اسی خواب رائیگاں کے ہیں

سحر ، نصیب وفا قتل گاہ شب ہی سہی
مرے لہو میں ستارے تو کہکشاں کے ہیں 




عہد فراموش


مرے لبوں میں تمہارے لبوں کی خوشبو ہے
تمہارے دل کے دھڑکتے ہوئے مہ و انجم
بکھر گئے ہیں مرے دل میں روشنی کی طرح

مرے تصور خُلد آفریں کے پردے میں
ہیں محو خواب ابھی تک تمہاری بند آنکھیں
تمہاری ساق و کمر کی سپردگی کا خُمار
ہے آج بھی مرے حق میں نوید مے نوشی
مرے وجود کے ٹھہرے ہوئے سمندر میں
نہاں ہے آج بھی خمیازہ ہم آغوشی
مرے بدن میں تمہارے بدن کا لمس جواں
رواں ہے صورت سیال خود فراموشی

خلوص و عشق کے ان تجربات میں لیکن
یہ تجربہ بھی نیا ہے کہ بزم ناز میں تم
ملی ہو آج اک انجان اجنبی کی طرح 