راہرو دشتِ غمِ آبلہ پا ہی تو ہیں
کارِ وفا کی دلیل ، اہل وفا ہی تو ہیں

کیوں ہیں گراں اس قدر اہل گلستاں پہ ہم
صحن گلستاں میں ہم مثل صبا ہی تو ہیں

اپنی قبا پر سجائے اپنے بدن کا لہو
اہل وفا کشتہ رنگِ خا ہی تو ہیں

لاکھ رہے پردہ دار ، لاکھ کرے قصدِ رم
نکہتِ گیسوئے یار ہم بھی ہوا ہی تو ہیں

تجھ سے مجھے آج بھی کوئی شکایت نہیں
جان جہاں ، میرے غم تیرے سوا ہی تو ہیں

زیست کے ہر باب میں یوں بھی کیے فیصلے
جیسے خدا کے بغیر ہم بھی خدا ہی تو ہیں

راہِ وفا میں رُکے کون ہمارے لیے
سنگِ گراں تو نہیں ، صرف صدا ہی تو ہیں

کھا کے نئے زخم زیست خندہ بلب ہو گئے
خندہ بلب کیا کہ لب زخم نما ہی تو ہیں

یہ بھی کوئی وصف ہے ، یہ بھی ہے خوبی کوئی
اہلِ وفا کے لیے ، اہلِ وفا ہی تو ہیں

حرفِ صداقت کا نام آپ نہ بدلیں سحر
لوگ خفا ہیں تو ہوں ، لوگ خفا ہی تو ہیں