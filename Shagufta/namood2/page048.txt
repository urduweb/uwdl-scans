کس کا رنج و الم زیادہ نہیں
کون یاں سر بکف نہادہ نہیں

میں مسافر ہوں ایسی منزل کا
جس کی قسمت میں کوئی جادہ نہیں

سب کو چھوڑا ترے لیے اور اب
تجھ سے ملنے کا بھی ارادہ نہیں

ہو نہ برہم کہ زندگی اپنی
چند روز اور ہے زیادہ نہیں

میں وفا کیش ہوں مرا انعام
زہرِ قاتل ہے ، جامِ بادہ نہیں

تو بھی چالاک ہے محبت میں
اور اس درجہ میں بھی سادہ نہیں

وہ توجہ بھی سوچی سمجھی تھی
یہ تغافل بھی بے ارادہ نہیں

آدمی ہوں ، زمیں کا بیٹا ہوں
شکر ہے میں بہشت زادہ نہیں 




نہ کسی سے کرم کی امید رکھیں ، نہ کسی کے ستم کا خیال کریں
ہمیں کون سے غم ملے ہیں نئے کہ جو دل کے زیاں کا ملال کریں

ابھی صرف خیال ہے خواب نما ، ابھی صرف نظر ہے سراب نما
ذرا اور خراب ہو وضع جنوں تو وہ زحمت پرسش حال کریں

وہی شہر ہے شہر کے لوگ وہی ، غم خندہ و سنگ و صلیب وہی
یہاں آئے ہیں کون سے ایسے سخی کہ جو لطف سخن کا سوال کریں

سنے کون یہ طعنہ چاک گری ، سہے کون یہ داغ کمال رفو
چلو درد وجود جگائیں سحر ، چلو زخم حیات بحال کریں 