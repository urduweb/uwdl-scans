قائل ہم اپنے دیدہ پُرآب ہی کے ہیں
پھر منتظر تلاطم و سیلاب ہی کے ہیں

سیارگان چرک سے تا زلف مشکبار
حلقے تمام عالم گرداب ہی کے ہیں

مرجانہ و حسینہ و سلمی و نازیہ
یہ سارے نام خواب کے تھے خواب ہی کے ہیں

پیراہنوں کی سُرخ شفق ، عارضوں کی دھوپ
یہ عکس میرے ساغر خونناب ہی کے ہیں

آہنگ و رنگ و چنگ کا دشمن نہیں کوئی
دشمن تمام نغمہ کمیاب ہی کے ہیں

برگ خزاں رسیدہ ہیں لبریز جوش غم
نوحے ہواوں میں دل بیتاب ہی کے ہیں

لب تشنگاں کو جام مئے ارغواں سے کیا
ہم تشنگاں تو جرعہ زہراب ہی کے ہیں

یہ بھی کُھلا کہ خاک نشینان کوئے غم
دلدادگان ریشم و کمخواب ہی کے ہیں

یہ حسرتیں کہ سینہ مہتاب میں سحر
دیکھا تو داغ مہر جہانتاب ہی کے ہیں








مآل سنگ باری دیکھ اے طفل غم ہستی
شکستہ ہو گئے ہیں عکس اور آئینہ باقی ہے 