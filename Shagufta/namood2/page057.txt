فصل


میں ہوں دریچے کے قریب
اور بادلوں کے قافلے
آکاش کے خیمے تلے
پھر کوچ کو تیار ہیں
لمحے مگر عیار ہیں
پھر میرے تنہا ذہن پر
ہنس ہنس کے طاری کر گئے
سب تجربوں کے سلسلے

ہیں اعتبارات خرد
کیوں درپئے رسم جنوں
انسان ہے خوار و زبوں
یہ کار گاہ جبر ہے
اور آب و گل کا ہر محل
محرومیوں کی قبر ہے

یہ اعتبارات خرد
شاید نہ واقف ہو سکیں
امید و عزم و آرزو
تحریک و شوق و جستجو
سعی و تگ و تاز و طلب
توقیر ہستی کا سبب
کہسار کے جامد قدم
کب کر سکے رقص طرب

دارالشفائے جبر میں
زخموں کو مرہم کب ملا
دست صبا کو دشت میں
خوشبو کا پرچم کب ملا
دن بھر کے تنہا شہر میں
سورج کو ہمدم کب ملا
اور سبزہ خوابیدہ کو
پیغام شبنم کب ملا

اُڑتی ہوئی چنچل ہوا
آ کر دریچے کے قریب
شیشے کے بنجر کھیت میں
بارش کے قطرے بو گئی
اور فصل برق و باد کو
امکان تازہ ہو گئی
احساس کی دیوار سے
گرد الم کو دھو گئی 