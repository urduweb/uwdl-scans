خود اپنی فطرت کے بر خلاف اپنی محنتوں کو فروخت کرنا
اور اپنی تنہائیوں سے بچنے کی آرزو میں
کبھی کسی ماہ وش سے پیمان دوستی باندھ کر شب و روز
سبک ہواوں کی طرح راہوں میں رقص کرنا
اور اس کے وعدوں کے زخم سہنا
کبھی کبھی حرف و کلک و قرطاس میں سما کر
یہ سوچنا ، زندگی تو اک سود لازمی ہے
کو کتنے انجانے سودخوروں کی جیب میں جا رہی ہے پیہم

جو ذہن رکھتے ہیں سوچنے کو
جو آگہی کا لباس پہنے برہنہ شہروں میں آ گئے ہیں
وہ یوں ابھرتے ہیں اس حصار جمود و گردش مین رفتہ رفتہ
کہ جیسے چشم حباب ابحرتی ہے تند موجوں کے دیکھنے کو
مگر سمندر کی تند موجیں
سبھی حبابوں کو پھوڑ دیتی ہیں
اور ان کے سفید چھنیٹے
سیہ سمندر کی بیکروں وسعتوں میں کھو کر
وجود کی سب نشانیوں کی ہنسی اُڑاتے ہیں لمحہ لمحہ

یہ کھیل یوں ہی رہا ہے اب تک
یہ کھیل یوں ہی رہے گا شاید
کہ اس کے پردے میں اب بھی انجان لوگ معصوم جسم لے کر
ہماری بوجھل رفاقتوں سے
ہماری پنہاں محبتوں سے
نچوڑ لیتے ہیں بادہ اعتبار ہستی

میں اپنے زخموں کے آئینوں میں
زمیں کی پرچھائیوں اور اپنے اداس چہرے کے ساتھ ان کے
نہفتہ چہروں کو دیکھتا ہوں
ابھی جو پیدا نہیں ہوئے ہیں



(یکم اگست ۱۹۶۶ء) 