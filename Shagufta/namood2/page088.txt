جانتی ہے زندگی ان کے لہو کے سارے نام
صبح کی دہلیز سے تا آستانِ شمعِ شام
ان کی آنکھوں کا سفر ہے انتظارِ انقلاب
دستِ صر صر میں ہے اُن کے لالہ و گل کا شباب

جانِ جاں !
ایسے عالم میں یہ آگاہی ہے نعمت یا عذاب
اَن گنت لمحوں کی معدومی کے اندھے دشت میں
چند لمحے ، میرے تیرے قرب کے پابند ہیں

جانِ جاں !
صورتِ مرگِ مسلسل اس میں ہم بھی زندہ ہیں
دیکھ اس دنیا کو دیکھ




محبتوں کے سلیقے مرّوتوں میں کہاں
جو بات تجھ میں تیری شباہتوں میں کہاں

یہاں تو چاکِ گریباں کا ہوش بھی ہے عذاب
ملی ہے آ کے تری یاد وحشتوں میں کہاں

فشارِ زیست نے سمتیں بھی چھین لیں شاید
یہ گردشیں نظر آتی تھیں ساعتوں میں کہاں

فسونِ نیم نگاہی ، ترے جمال کی خیر
جو رمز میں ہے وہ جادو ، وضاحتوں میں کہاں

ہیں آج داد طلب کیوں تکلفات ترے
یہ فاصلے نکل آئے ہیں قربتوں میں کہاں

شعورِ غم سے الجھتی ہے قرصِ خواب آور
سکوں ملا ہے سکوں کی ضرورتوں میں کہاں

ہم اس نگاہ میں کچھ ہیں سحر تو ہیں ورنہ
ملے گی اپنی گواہی عدالتوں میں کہاں