دیمک



کتابوں کی دشمن
کتابوں کی دشمن بھی ایسی کہ لفظوں کے رشتے کو یکسر مٹا دے
غنیموں کے لشکر کی جاسوس بن کر
فصیلوں کے ہمراہ شہروں کو ڈھانے کے سب گُر بتا دے
تو یوں ہو کہ سنسان ہو جائیں سب سانس لیتی ہوئی بستیاں ایک پل میں


خداوند حرف و معانی کی ہیکل کے بیدار کاہن
جو لفظوں کے معبد میں آنکھوں کی شمع جلائے
ہر نوشتے کی تقدیر سے باخبر ہیں
کس افسردگی سے خود اپنی نگاہوں کو روداد ساری سناتے ہیں ، دیکھو
یہاں سارے صفحے مرصع تھے پہلے
یہاں جدولیں تھیں طلائی
یہاں ہر ورق سحر شنگرف سے جگمگاتا تھا مانند دست حنائی
جہاں آج بنجر زمینوں کی وحشت برسنے لگی ہے
جہاں اب مشام وفا حرف کی نکہتوں کو ترسنے لگی ہے
وہاں خط گلزار و طاوس کے موسموں کا گذر تھا
یہ پس خوردہ و مسخ اوراق ایک تازیانہ سوالات کا ہیں
خدا وند لوح و قلم ہی بتائے
کہ تاراجی لفظ و قرطاس کیسا ہنر ہے
کتابوں میں مٹی کے گھر آ کے تعمیر کرنے کا فن
عظمت حرف و تقدیس معنی سے کیوں بے خبر ہے

----------------




-- بائے خواب میں کھلتے ہیں باد باں جن کے
وہ کشتیاں مرے بے خواب ساحلوں میں نہیں

کبھی کبھی میں انہی قافلوں میں ہوتا ہوں
جو راستوں میں نہیں ہیں جو منزلوں میں نہیں 