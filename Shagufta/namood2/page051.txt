کچھ کرم ہم پہ برملا تو ہوئے
بندگانِ خدا ، خدا تو ہوئے

یاں تو ردّ عمل ہی تھا ناپید
کم سے کم لوگ کچھ خفا تو ہوئے

نہ سہی ہم چمن میں موجِ صبا
دشت و در کے لیے ہوا تو ہوئے

نہ سہی ہم افق پہ رنگِ شفق
تابشِ شعلہ حنا تو ہوئے

خیر ہم کچھ نہ ہو سکے لیکن
کچھ نہ ہونے سے آشنا تو ہوئے

کارِ دنیا اب اور کیا سیکھیں
مسکراتے ہوئے خفا تو ہوئے

دوستوں کی طرح ملے نہ مگر
دوستوں کی طرح جدا تو ہوئے

خیر ہو تیرے جاں نثاروں کی
لوگ شرمندہ جفا تو ہوئے

ہم زیاں کوش زندگی کے طفیل
خوگرِ ترکِ مدعا تو ہوئے

دے کے صدیوں کے انتظار کا غم
چند لمحے گریز پا تو ہوئے

سرِ یومِ حسابِ ذات سحر
ہم ہی اپنے لیے سزا تو ہوئے 




تمنا کا عذاب


میں کسی خواب کی وادی میں نہیں ہوں زندہ
میری رگ رگ میں بھی ہے شہر وفا تابندہ
یہ الگ بات کہ رفتہ ہے نہ اب آیندہ

کونپلیں شاخ تمنا پہ سجی دیکھی ہیں
اور پھر درد کی مٹی میں ملی دیکھی ہیں
چاند کو چاند سمجھنے کی حقیقت جو کھلی
رنگ ادراک پہ کرنی ہی پڑی طعنہ زنی

یوں ہی طاقوں میں سجائے ہوئے نازک گلدان
نکل آتے ہیں کبھی خار مغیلاں کی دکان
ایسے صدمات کو سہنے کا طریقہ کیا ہے
زندگی ایک سیاست ہے سلیقہ کیا ہے
ہے سراب اصل حقیقت کہ حقیقت ہے سراب
ہے یہی کشمکش ذہن ، تمنا کا عذاب

میں جو پتھر ہوں ہمیشہ سے نہیں ہوں پتھر