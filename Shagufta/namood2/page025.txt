کیوں نہ دریا کو بھی سراب لکھوں
سوچتا ہوں کہ اپنے خواب لکھوں


شہر سے دور سج گئی ہے صلیب
سنگ اٹھائے ہوئے کھڑے ہیں رقیب
موت ہے جادہ وفا کی نقیب
کیوں نہ آیات بے نقاب لکھوں
سوچتا ہوں کہ اپنے خواب لکھوں

پھر یہ لمحے گذر نہ جائیں کہیں
ریزہ ریزہ بکھر نہ جائیں کہیں
سب مرے خواب مر نہ جائیں کہیں
زود و مضطر لکھوں ، شتاب لکھوں
سوچتا ہوں کہ اپنے خواب لکھوں



----------------



بھول جانا تو رسم دنیا ہے
آپ نے کون سا کمال کیا



وصال و ہجر سے وابستہ تہمتیں بھی گئیں
وہ فاصلے بھی گئے ، اب وہ قربتیں بھی گئیں

دلوں کا حال تو یہ ہے کہ ربط ہے نہ گریز
محبتیں تو گئی تھیں ، عداوتیں بھی گئیں

لُبھا لیا ہے بہت دل کو رسم دنیا نے
ستم گروں سے ستم کی شکایتیں بھی گئیں

غرور کج کلہی جن کے دم سے قائم تھا
وہ جراتیں بھی گئیں ، وہ جسارتیں بھی گئیں

نہ اب وہ شدت آوارگی نہ وحشت دل
ہمارے نام کی کچھ اور شہرتیں بھی گئیں

دل تباہ تھا بے نام حسرتوں کا دیار
سو اب تو دل سے وہ بے نام حسرتیں بھی گئیں

ہوئے ہیں جب سے برہنہ ضرورتوں کے بدن
خیال و خواب کی پنہاں نزاکتیں بھی گئیں