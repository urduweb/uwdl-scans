جب آئے بن کے مرے ذہن کے ندیم و حبیب
تو وہم و عقل کی ہر کشمکش کے بدلے میں
رہا ہے دل میں مرے مدتوں خلائے مہیب

ہے یاد مجھ کو، روایت شکن فضاوں میں
صنم کدوں کی تباہی کا جب اٹھا تھا سوال
تو چیخ اٹھے تھے مری روح کے زمان و مکاں
کہ ان کی پشت پہ صدیوں کا ہے وقار و جلال

کسی کو بحث میں جب بھی شکست دی میں نے
تو سینہ کوب رہیں بے شمار تاویلیں
ملا بھی عقل کو منطق کی دوپہر میں سکوں
دیار جاں میں مگر چیختی پھریں چیلیں

شکست سحر و منار و کلس پہ ہو کے حزیں
خرد کی سیج پہ کب سوئی ہیں مری آنکھیں
بجھی ہے دل میں مرے جب بھی شمع وہم کوئی
تو صبح و شام لہو روئی ہیں مری آنکھیں

جلے ہیں جب بھی مرے جسم و جاں میں دیر و حرم
تو ہڈیوں کے چٹخنے کا شور میں نے سنا
ہنسا ہوں جب بھی کسی اعتبار مذہب پر
تو سیل اشک امڈنے کا شور میں نے سنا

کتاب وہم پہ کھینچا ہے جب خط تنسیخ
لرز اٹھا ہے قلم ، کانپ اٹھا ہے دست جنوں
لہو نچوڑ لیا جان کنی کی شدت نے
کھرچ کے چھوڑ دیا رنج نے بہ حال زبوں

کہا ہے مجھ سے مرے گھر کے ہر دریچے نے
سکون زیست گنوانے پہ کیوں ہو آمادہ
کہا ہے جاگتی راتوں میں مجھ سے بستر نے
کہ عقل و ہوش کے کیوں ہو گئے ہو دلدادہ

کبھی رہی ہے مری میز جیسے مجھ سے خفا
کبھی خموش کتابوں نے احتجاج کیا
کبھی ثواب نے گردن میں ڈال دیں بانہیں
کبھی عذاب نے درس خرد شکار دیا

میں مارا مارا پھرا اجنبی دیاروں میں
کہ جیسے دسترس غم سے بھاگ جاوں گا
ہر اک قدم پہ یہی وسوسہ سا رہتا تھا