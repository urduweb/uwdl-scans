گوتم کی مورتی


سنگ سادہ سے تراشا ہوا برگد کا شجر
نقش یہ کتنا حسیں ، کتنا سکوں پرور ہے
اور پتھر کے سنگھاسن پہ نشستہ اک شخص
کس قدر حلم و متانت کا حسیں مظہر ہے
ہے منقش ورق سنگ پہ سارا ماحول
زندگی کا لب اظہار فقط پتھر ہے

پھول پتھر کے ، ثمر اور چمن پتھر کا
پاوں پتھر کے ، ردا اور بدن پتھر کا
گوش و رخسار و لب و چہرہ و سر پتھر کا
یہ ہے گوتم جو پیمبر ہے مگر پتھر کا
تیاگ کر بیٹھآ ہے جو تاج شہی صدیوں سے
اس پہ طاری ہے سکوت ابدی صدیوں سے
نہ کبھی محو سخن ہے ، نہ کبھی محو سفر
ایک دن جبر غم زیست سے بد دل ہو کر
اپنے سینے میں لیے امن و صداقت کی طلب
آ گیا تھا اسی برگد کے تلے نغمہ بلب
جلوہ فرما ہے ابھی تک اسی انداز کے ساتھ
اس کے ہونٹوں پہ تبسم ہے اک اعجاز کے ساتھ

اس تبسم میں فرشتوں کے نفس رقصاں ہیں
اس تبسم میں ازل اور ابد پنہاں ہیں
سر سے پا تک ہے حیات ابدی کی تصویر
امن اور علم و صداقت کی مکمل تفسیر
ہے جبیں مطلع دیوان سکون ہستی
چشم ہے مخزن اسرار فسون ہستی
اور پتھر کی ردا میں یہ ابھرتی شکنیں
علم و عرفاں کے سمندر کی امڈتی موجیں
کتنی نادیدہ خلش ہائے دروں کا مالک
پھر بھی ناقابل اظہار سکوں کا مالک

پاس جاو تو غریبوں کو ، دل افگاروں کو
رنج و آلام کے ماروں کو ، گنہگاروں کو
اپنی آغوش محبت میں چھپا لے ہنس کر
دور ہو جاو تو ہونٹوں کا تبسم اکثر
گھول دے روح کے ساگر میں سکوں کا امرت
اس کی نظروں میں گدا ہے نہ شہنشاہ کوئی

کتنے بُت آج بھی رکھے ہیں صنم خانوں میں