دلوں میں آتش احساس کا زیاں دیکھو
دھواں دھواں نظر آتے ہیں جسم و جاں دیکھو

نہ کوئی چاپ ، نہ آہٹ ، نہ گفتگو ، نہ سوال
کہاں لٹے ہیں خیالوں کے کارواں دیکھو

ہزار آئینہ خانوں کے درمیاں رہ کر
وہی وجود ، وہی سعی رائیگاں دیکھو

زمیں کی قید سے اکتا گئے ، غنیمت ہے
اب آسمان پہ زنجیر کہکشاں دیکھو

بھٹک رہا ہوں میں پرچھائیوں کے جنگل میں
فریب خوردگی یاد ہمرہاں دیکھو

غریب شہر کا احوال پوچھتے کیا ہو
کمال جرم و سزا بن گئی زباں دیکھو

ادھر بھی آؤ کبھی صورت نسیم سحر
گُلوں کے شہر میں بارود کا دھواں دیکھو

گلی گلی ہے لہو ، زخم زخم ہیں بازار
ہمارے شہر کی تصویر خونچکاں دیکھو

ادھر زمین پہ مقتل کا ہو رہا ہے گماں
فلک نے کھینچ رکھی ہے ادھر کماں دیکھو

ہزار دار و رسن پر بھی بے شکن ہے جبیں
ستم کشوں کا جلالِ پیمبراں دیکھو

سر بریدہ بے نیزہ ، قمیص خوں آلود
صف عدو سے ابھرتے ہوئے نشاں دیکھو

نہ ہم وفا پہ پشیماں نہ وہ جفا پہ خفیف
نیا شعور ، نئی طرز امتحاں دیکھو


--------------------

بچھڑنے والی ہواؤں کی اجنبی خوشبو
ہوئی ہے ہم پہ بھی اس بار مہرباں دیکھو

ملیں گے اور کئی رنگ دلنوازی کے
نگاہ یار میں تمہید امتحاں دیکھو 