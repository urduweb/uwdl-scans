ریزہ وجود



مرے وجود کا مکان
خار دار تار کا حصار جس کے ارد گرد
آدمی کا خون پینے والی زرد جھاڑیوں کے خار دار ہات ہیں
مری زمیں کے ارد گرد
کہکشاں کے خاردار دائروں کا رقص ہے
زمیں سے آسماں تک
وجود اپنے ان گنت حواس کا گناہ ہے
شعور و لمس و لذت و مشام کے سراب میں
میں پوچھتا ہوں سنگ میں گداز پنبہ ڈھونڈنے سے کیا ملا

یہ زندگی یہی تو ہے
کہ ریزہ ریزہ جمع کی ہوئی متاع زیست کو
ہوائے تند پھینک آئے دشت بے سواد میں

مری نظر کے سامنے
نہ جانے کتنے جسم تھے کہ ٹوٹ کر بکھر گئے
میں ایسے ہولناک تجربوں کے بعد بار بار
خود کو یوں سنبھالتا ہوں جیسے اپنے ہات سے
میں گر کے ٹوٹ جاوں گا
مرا بدن اذیتوں کا خوان ہے
کبھی میں برف کی سلوں کی ہوں غذا
کبھی میں تیرگی کا رزق ہوں
کبھی میرے لیے ہے نوک دار خنجروں کا تخت خواب
اور آج ان اذیتوں کے درمیان
مرا وجود جیسے مجھ کو چھوڑ کر چلا گیا
میں برگ سبز تھا جسے
خزاں کا ہات شاخ تر سے توڑ کر چلا گیا

میں ایک سمت فلسفے کے ان گنت نکات کی پناہ ہوں
اور ایک سمت آگہی کے جبر کی کراہ ہوں
مسابقت کے دور میں وہ ساعتیں بھی آ گئیں
کہ حسن اور عشق میں متاع اور مشتری کا رمز جاگنے لگا
نہ عشق اتنا بے خبر
نہ حسن اتنا معتبر
کہ بے دلیل قضیہ وفا کی داد دے سکے

یہ کائنات بے حسی کی اک بسیط شکل ہے