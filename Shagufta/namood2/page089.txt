اب تک حرم و دیر سے مانوس نہیں ہوں
انسان ہوں شرمندہ ناموس نہیں ہوں

ہو کس کو مری ذات کے آلام کا عرفان
میں شہر میں معلوم ہوں محسوس نہیں ہوں

دنیا کی خبر لے کے کہاں جاؤں فلک پر
میں عرشِ خداوند کا جاسوس نہیں ہوں

کسبِ درم و دام میں زندانی حالات
اشعار میں آزاد ہوں ، محبوس نہیں ہوں

افکار ہی اجسام میں ڈھل جائیں گے اک روز
میں اپنے خیالات سے مایوس نہیں ہوں

الفاظ و تراکیب پہ کیا فخر ہو مجھ کو
گنجینہ احساس ہوں ، قاموس نہیں ہوں

رہتا ہوں سحر یک دل و یک باطن و یک رنگ
میں قامتِ اضداد کا ملبوس نہیں ہوں




دکانِ کوزہ گر ہوئی ہی کیوں ، پیوندِ خاک آخر
مجھی کو ریزہ ریزہ کر گیا لمحوں کا چاک آخر

زمانہ اس قدر دُشمن کہاں تھا رنگِ اُلفت کا
مگر میرے ہی افسوں نے کیا مجھ کو ہلاک آخر

شعورِ غم کی دولت میکدے میں لُٹ گئی ہوتی
رگ و پے میں سما کر رہ گیا زہرابِ تاک آخر

حقائق خواب بن کر کیوں مرے ہمراہ چلتے ہیں
مری آنکھیں رہیں گی اور کب تک خوابناک آخر

گریبانوں پہ ہوتا تھا گُمانِ شاخِ گُل لیکن
وہ فصل آئی کہ دل ہونے لگے زخموں سے پاک آخر

تعجب کیا اگر کچھ آشنا ، نا آشنا نکلے
کہیں گم ہو گیا ہو گا دلوں کا انہماک آخر