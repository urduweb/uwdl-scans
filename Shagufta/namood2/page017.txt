ہماری سچائیاں ہمارے لیے سزا تھیں

ہماری اقدار مختلف تھیں

ہم اپنے دل میں یہ سوچتے تھے
نہ کوئی قاتل ، نہ کوئی مجرم
نہ کوئی سارق ، نہ کوئی رہزن
یہ نام وقتی سیاستوں کی فریب کاری

مگر ہماری تمام اقدار پر طمانچوں کے وہ نشاں ہیں
جو آئینہ خانہ تمدن میں نوحہ خواں ہیں
ہم اپنے ماضی کی خاک سے اب کسے ابھاریں
ہم اپنی گونگی صداقتوں سے کسے پکاریں
رفاقتوں کا غرور بھی غم
محبتوں کا شعور بھی غم

ہم ایک نسل زیاں گزیدہ
یہی ہماری خطا ہے شاید
کہ ہم نے جینے کی سعی کی ہے
ہمیں یہ دنیا عزیز بھی ہے
جبھی ہمارے تمام دعووں کے رد کی خاطر
عداوتیں ہیں کدورتیں ہیں
یہ سب ہمارے دوام کا مضحکہ اڑانے کی صورتیں ہیں

ہمارا ماحول
اب ہمارے وجود سے ہو چکا ہے نالاں
ہمارے سب خط وخال دھندلا کے رہ گئے ہیں
ہم ایک تنکے کی طرح بحر تعب کی موجوں میں بہہ گئے ہیں
ہم ایک نسل زیاں گزیدہ کے خواب میں خود کو ڈھونڈتے ہیں
ہم اپنے ہونے کے بر گزیدہ عذاب میں خود کو ڈھونڈتے ہیں
کہیں ہمارا نشاں نہیں ہے

صدی کی ساتوں دہائیاں ہم پہ خندہ زن ہیں
کہیں ہمارا نشاں نہیں ہے

وہ عہد جس میں ہماری نسل زیاں گزیدہ نے بار پایا
زمیں کی آنکھوں نے اس سے پہلے کبھی نہ دیکھا
اس آدم عہد نو کو دیکھو
کبھی سمندر میں ہے یہ رقصاں
کبھی ہے صحرا میں پا بجولاں
کبھی خدائے فضائے عریاں
ہے اک ہتھیلی پہ ہیر و شیما ، تو دوسری پہ قمر فروزاں
زمین اور آسمان کے درمیان جو کچھ چھپا ہوا ہے
سب اس کے دامن میں آ رہا ہے

ہم ایک نسل زیاں گزیدہ
کہیں ہمارا نشاں نہیں ہے

اس ارتقا کے سفر میں ہم گردِ کارواں ہیں