زرد سورج کی ہلاکت کے لیے
ذرے ذرے میں آویزش پائیز و بہار
دیکھ کر تیز ہوا کی یلغار
چیختی ہیں مرے سینے کی خراشیں کیا کیا
نوحہ خواں رہتی ہیں لمحات کی لاشیں کیا کیا
نرغہ وقت سے اب بھاگ کے جاوں تو کہاں
عسوتیں بند ہیں بے رحم لکیروں میں ابھی
دشت کی ریگ رواں شیشہ ساعت میں اسیر
اور میں ساعت و تقویم کا اک زندانی
ہوں کسی حرف تمنا کے اسیروں میں بھی




----------------------------

حیراں کھڑی ہیں کھیت میں گندم کی بالیاں
اس بار فصل کاٹنے والے کہاں گئے 




تُو ہوا ، میں صرف گرد رہگزر کیسے رہوں
یوں ترے کوچے میں اے بیداد گر کیسے رہوں

بار ہوں جب ہر مسافت پر مرے نقش قدم
میں پرائے راستوں کا ہمسفر کیسے رہوں

نیم شب میں صبح کے آثار کا میں ہوں سفیر
ٹوٹتے تاروں سے لیکن بے خبر کیسے رہوں

ہے خود اک جبر مسلسل منصب آوارگی
در بدر جب خاک اُڑانی ہو تو گھر کیسے رہوں

میز پر رکھا ہوا گلدان دلکش ہے مگر
بے نیاز وحشت دیوار و در کیسے رہوں

کیوں نہ چاہوں پھر مکان حرف و معنی میں پناہ
وار کرتے دشمنوں میں بے سپر کیسے رہوں

کُوچہ و بازار میں گُم سانس لیتی خواہشیں
سانس لیتی خواہشوں کا نوحہ گر کیسے رہوں