شرم سے دھنس رہے ہیں قاتل زمیں کے اندر
کہ میوزیم کے تمام کمروں میں
موت ہے موت کی نمائش

تمام انسان موت کے مسخ کردہ لمحوں کی کھوج میں ہیں
متاع پس خوردہ اجل کو
تبرکات بشر سمجھ کر
تمام انساں
بزرگ نسلوں کی مدح کرتے ہیں ان خرابوں میں
اور پیہم یہ سوچتے ہیں

کہ کیسی تہذیب
مردہ مٹی میں دھنس گئی تھی
کہ ان کے ہاتھوں نے
کوزہ گر کی دکان کے
سارے ٹھیکروں کو
اپنی تہذیب کے عجائب گھروں میں
محفوظ کر لیا ہے

شکستہ تہذیب دیکھتی ہے
کہ وقت کی نیم خوردہ خوراک
عصر حاضر کو کتنی مرغوب ہے کہ اب تک
ہے مردہ تہذیب زندہ تہذیب کے
قبائل کا خوان یغما

مردہ تہذیب دیکھتی ہے
کہ زندہ تہذیب کے فلک بوس قصر و ایواں
ہلاکتوں سے سجے ہوئے ہیں
اور اس کے مامن
تابکاری کی وحشتوں کے بنے ہوئے ہیں
اور اس کے اجسام
کوہ آتش فشاں پہ غافل کھڑے ہوئے ہیں

زندہ تہذیب کوہ آتش فشاں پہ ایستادہ
سوچتی ہے
کہ مردہ تہذیب کو بچائے

مردہ تہذیب
زندہ تہذیب کے ارادوں پہ ہنس رہی ہے
مردہ تہذیب شرم سے
لمحہ لمحہ مٹی میں دھنس رہی ہے 