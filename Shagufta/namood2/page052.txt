نہ مری روح تھی پتھر نہ مرا خُوں پتھر
میں بھی ہستی تھا ، حرارت تھا ، توانائی تھا
داد خواہ خرد افروزی بینائی تھا
میں تماشا ہی نہیں خود بھی تماشائی تھا

مجھ کو معلوم ہے اس دور کے حساس وجود
دیکھتے دیکھتے بن جاتے ہیں کیسے پتھر
کس سے کیجیے کسی معیار کی ، اقدار کی بات
گردش وقت میں گُم ہے مری رفتار کی بات



---------------------



جو غرق ہو گئے انہیں ساحل نہ راس تھا
اور وہ جو لوٹ کر لب ساحل سے آئے ہیں 




کنارِ بحر


کیا تمہیں یاد ہے وہ شامِ گریزاں اب تک
دامنِ بحر میں چہرے کو چھپائے سورج
موج در موج گزرتا ہی چلا جاتا تھا

ساحلِ بحر کی نم ریت پہ بیٹھے بیٹھے
تم نے انگشت حنائی سے لکھا تھا مرا نام
اور دزدیدہ نگاہوں سے مجھے دیکھا تھا

میں نے بے جان لکیروں سے کئی پھول بنائے
اپنی دانست میں سو رنگ کے گلزار کھلائے
کتنے شاداب تھے ، کس درجہ سبک تھے وہ خطوط

ہم نے اس ریت کو سمجھا تھا کوئی صفحہ سنگ
یا اک آئینہ جس پر کبھی لگتا نہیں زنگ
پھر کسی خوف سے تھرّا گئے دونوں کے بدن

بحر کی بڑھتی ہوئی موج نے آگے آ کر
ریت پر لکھے ہوئے نام مٹا ڈالے تھے
حسن اور عشق کے پیغام مٹا ڈالے تھے 