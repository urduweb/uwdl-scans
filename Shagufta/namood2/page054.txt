نہ دوستی سے رہے اور نہ دشمنی سے رہے
ہمیں تمام گلے اپنی آگہی سے رہے

وہ پاس آئے تو موضوعِ گفتگو نہ ملے
وہ لوٹ جائے تو ہر گفتگو اسی سے رہے

ہم اپنی راہ چلے ، لوگ اپنی راہ چلے
یہی سبب ہے کہ ہم سرگراں سبھی سے رہے

وہ گردشیں ہیں کہ چُھٹ جائیں خود ہی ہات سے ہات
یہ زندگی ہو تو کیا ربطِ جاں کسی سے رہے

کبھی ملا وہ سرِ رہ گزر تو ملتے ہی
نظر چُرانے لگا ، ہم بھی اجنبی سے رہے

گداز قلب کہے کوئی یا کہ ہرجائی
خلوص و درد کے رشتے یہاں سبھی سے رہے 




نظامِ شمسی



سطحِ زمیں بھی چرخِ بریں سے کم تو نہیں
ذرّوں میں بھی روشن چاند ستارے مل جاتے ہیں
گلیوں کی سنسان فضا میں لمحہ لمحہ
زیست کی گردش ماہ و سال بنا کرتی ہے

دنیا بھی ہے ایک نظامِ شمسی جس کو
ناپختہ ، ناقص ذہنوں نے
جب بھی وہم و گماں کی تنگ رصد گاہوں کے
دھندلے عدسوں سے دیکھا ہے
نظمِ جہاں کو بے ترتیب سمجھ کر
سطحِ زمیں کے سیّاروں کی بابت اکثر یہی کہا ہے
ان میں باہم کوئی کشش موجود نہیں
اپنے اپنے محور پر سب گھوم رہے ہیں 