کبھی کبھی



کبھی کبھی تو یوں محسوس ہوا کرتا ہے
جیسے لفظ کے سارے رشتے بے معنی ہیں
لگتی ہے کانوں کو اکثر
خاموشی
آواز کے سناٹے سے بہتر
سادہ کاغذ
لکھے ہوئے کاغذ سے اچھا لگتا ہے
خوابیدہ لفظوں کو آخر
جاگتی آنکھوں کی تصویریں دکھائیں کیسے
پلکوں پر آواز سجائیں کیسے

کبھی کبھی یوں لگتا ہے جیسے تم میری نظمیں ہو
جن کو پڑھ کر کبھی کبھی میں یوں بھی سوچا کرتا ہوں
لفظوں کے رشتے بے معنی ہوتے ہیں
لفظ کہاں جذبوں کے ثانی ہوتے ہیں 




اب یہی رنجِ بے دلی مجھ کو مٹائے یا بنائے
لاکھ وہ مہرباں سہی ، اس کی طرف بھی کون جائے

رُوٹھے ہوئے وجود بھی درسِ ''انا' سے کم نہیں
کیوں میں کسی کے ناز اُٹھاؤں ، مجھ کو بھی کوئی کیوں منائے

سایہ قرب میں ملیں آ وہی وقت دونوں پھر
ہونٹ پہ صبح جگمگائے ، آنکھ میں شام مسکرائے

دن کو دیارِ دید میں وسعتِ لمس سے گریز
سب کو حصارِ چشم میں خود ہی مثالِ خواب آئے

ختم ہیں واقعات بھی ، زیست کی واردات بھی
اب وہ جھکی جھکی نظر خود کوئی داستاں سنائے

مونسِ خلوتِ وفا آج بھی ہے وہ دل کہ جو
شمع کی لَو میں تھرتھرائے ، چاند کے ساتھ ڈوب جائے

موت کے بعد زیست کی بحث میں مبتلا تھے لوگ
ہم تو سحر گزر گئے تہمتِ زندگی اُٹھائے 