درد کی پرچھائیں



ناوکِ غم کی خبر درد کی پرچھائیں سے پھر
زخم کی طرح ملی ، شمع کے مانند جلی
آئینہ خانہ احساس میں محسوس ہوئی
ایک پرچھائیں سے پرچھائیں کی سرگوشی سی


بات صدیوں کی کہی جائے کہ لمحات کی بات
بات دراصل ہے احساس کی ، جذبات کی بات


وقت پہلے بھی یہی وقت تھا اور آج بھی ہے
آج بھی گردش و رفتار کا عالم ہے وہی
مہر و مہ مشرق و مغرب کے سفیر آج بھی ہیں
روز و شب اپنے ہی لمحوں میں اسیر آج بھی ہیں


ناوکِ غم کی خبر کوئی نئی بات نہیں
ضررِ خونِ جگر کوئی نئی بات نہیں
زندگی زخم نما آنکھ لیے صدیوں سے
سازشِ کشمکش مہر و ستم دیکھتی ہے
اک ہجومِ خلش و کرب و الم دیکھتی ہے


اس ہجومِ خلش و کرب و الم میں مجھ سے
آج پھر درد کی پرچھائیں یہی کہتی ہے
ناوکِ غم سے چلا سلسلہ رامش و رنگ
حرف و آہنگ سے تا سنگ و دف و بربط و چنگ
زندگی تازگی موجِ نفس چاہتی ہے
ہر سفر کے لیے افسونِ جرس چاہتی ہے


====================================


اب ایک مرحلہ ترکِ دوستی یہ ہے
کہ پہلے تجھ سے خفا تھا اور اب خفا بھی نہیں