برٹرینڈرسل



وہ ایک عہدِ تغیر ، وہ اِک صدی کا ضمیر
بدن کی شکل میں قائم نہیں رہا لیکن
اداس ، اداس ، فسردہ فضاؤں کی صورت
اب اس کی راکھ کو چہروں پہ اپنے مَل لیجیے
خرد کے شہر میں جس سے چلی ہے رسمِ جنوں
اب اس کی فکر سے روحوں میں روشنی کیجیے

تھی اس کی فکر اندھیروں میں آفتابِ یقیں
وہ اپنی ذات سے اِک محشرِ بغاوت تھا
عدالتوں سے کب انصاف کی تھی اُس کو اُمید
وہ مُجرمانِ زمانہ کو خود عدالت تھا
رقم ہوا وہ کبھی پرچمِ صداقت پر
کبھی وہ امن کی ہیکل میں مثلِ عود جلا
دل تباہ سے اٹھتی ہوئی فغاں کی طرح
سکوتِ شام میں گونجی ہوئی اذاں کی طرح
رہا ہمیشہ وہ اہلِ وفا کے دوش بدوش
وہ کیوبا ہو کہ ویت نام و ہیر وشیما ہوں
ہر ایک موڑ پہ ہیں ثبت اس کے نقشِ قدم
شباب و شیب کی تعزیر ہے گواہ کہ وہ
ہر ایک دَور کے زندانیوں میں شامل تھا
نگار و بادہ و رقص و سرود کے با وصف
وہ اپنے عہد کی ویرانیوں میں شامل تھا
دکھائے اس کے تصور نے اک جہان کے خواب
نئی زمین کی آنکھوں سے آسمان کے خواب
یہی سبب ہے کہ ایوانِ فکر و دانش میں
ہزار راکھ کے پردے گرائے جائیں مگر
وہ جسم و ذہن بھی زندہ ہے ، لب بھی زندہ ہیں
وہ خواب مشرق و مغرب میں اب بھی زندہ ہیں


28 فروری 1970ء