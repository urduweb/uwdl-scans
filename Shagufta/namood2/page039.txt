فسانہ غم دل ناتمام ہے دیکھو
بجھی بجھی سی مگر شمع شام ہے دیکھو

کھٹک رہا ہے جو دل بار بار سینے میں
یہ زندگی کا نیا اہتمام ہے دیکھو

عذاب بن گئے ہیں ہم ایک دوسرے کے لیے
محبتوں کو بھی کتنا دوام ہے دیکھو

ہوا ، بکھیر دیا جس نے چار سُو ، مجھ کو
یہ میری خاک سے پھر ہمکلام ہے دیکھو

میں کہہ رہا تھا کہ دل ، ہے مرا اُداس بہت
مگر دلوں کی اُداسی تو عام ہے دیکھو

کیا تو ہو گا کسی نے کسی سے یوں بھی کلام
تمہیں پہ میری محبت تمام ہے دیکھو 




سودائی



کُہر میں مہر درخشاں کھو گیا
تھا عبارت موسم گُل سے جو شہر
محبس فصل گلستاں ہو گیا

سب مکانوں کے دریچے بند ہیں
عارض ویرانیوں کو دیکھ کر
کچھ سگان گرسنہ خورسند

شہر کی سنسان گلیوں میں مگر
زرد پتوں کے کھڑکنے کی صدا
مثل شور دستک طفلان شہر
ہے زمستاں کے تعاقب میں رواں

خاک ہے آوارہ ہر رہگذار
یا ہجوم کُودکان سنگ بار
رنگ زرد موسم نا آشکار