نسل زیاں گزیدہ



ہم آج تہذیب کے سفر میں
کہاں سے کس سمت آ گئے ہیں
ہمارے احساس کے نگر میں
یہ کیسے آسیب چھا گئے ہیں

نہ کوئی اوّل ، نہ کوئی آخر
نہ کوئی باطن ، نہ کوئی ظاھر
نہ کوئی پنہاں ، نہ کوئی پیدا
نہ کوئی توریت ہے ، نہ گیتا
نہ کوئی گوتم ، نہ کوئی عیسٰی

ہم ایک نسل زیاں گزیدہ
ہماری دنیا کہیں نہیں ہے
کہیں ہماری زمیں نہیں ہے
مہیب وسعت میں بے علاقہ گروہ ہیں ہم
چلے تھے انسانیت کا سرخیل بن کے لیکن
قدم قدم ٹھوکریں ہی کھائیں
ہمیں ملے آگہی کے طعنے
ہماری بینائیاں ہمارے لیے سزا تھیں
ہماری سچائیاں ہمارے لیے سزا تھیں
