کہ ہر قدم پہ کئی بار لڑکھڑاوں گا

میں اپنے آپ سے ڈرنے لگا ، الجھنے لگا
ہر ایک بزم میں تنہا رہا وجود مرا
کسی نے مجھ کو مری طرح کی پناہ نہ دی
کہ میں نے اپنی پناہوں کو پھونک ڈالا تھا

اور آج میں ہوں جو کہتا ہوں اک زمانے سے
کہ میں حریف ہوں اوہام کے زمانے کا
کسے خبر کہ مری جرات تکلم میں
ہے کرب کتنے عقیدوں کے ٹوٹ جانے کا 




استفسار


بدی کو پانی کی طرح پی کر
گنہہ کو کھانے کی طرح کھا کر
یہ کون لوگ اپنی مغفرت کی دعائیں کرتے ہیں معبدوں میں
یہ کون ہیں جن کے جسم بینکوں کا بوجھ اٹھائے
کتاب نفع و زیاں کی آیات بن چکے ہیں
یہ کون ہیں جن کی بے حیا گرسنہ نگاہیں
شریف جسموں کو بے قراری سے کھا رہی ہیں
یہ کون ہیں جن کے لب انہی کے خلاف تقریر کر رہے ہیں
یہ کون ہیں جن کے ہات انہی کا عذاب تحریر کر رہے ہیں
یہ کون ہیں جو خود اپنی نظروں میں گر چکے ہیں
اور ان کے ملبوس ان کے جسموں پہ معترض ہیں
یہ کون ہیں جن کے قصر و ایواں پہ کرگسوں کے
مہیب غول آ کے بیٹھتے ہیں

یہ کون ہیں جن کی روشنی تیرگی کی ہمسر بنی ہوئی ہے
جو جہل کی اجرتوں پہ قانع
گداز اعضاء پہ فخر کرتے ہیں محفلوں میں
یہ ریشمیں بستروں پہ سو کر