حریر و مخمل و کمخواب کی تذلیل کی خاطر
برہنہ جسم بکتے ہیں تمدن کی دکانوں میں
قبائل کے برشتہ گوسفندوں پر ترس کھا کر
سگ و خنزیر کو ہم نے سجا رکھا ہے خوانوں میں
دماغ و دیدہ و دل شامل اسباب نایابی
لب و پستان و ناف ارزاں ، ہوس کے کارخانوں میں
غذائے کرگسان روز و شب قلب ہنر منداں
جنوں ہے بستہ زنجیر طاعت کی چٹانوں میں


زمیں کی تہہ بہ تہہ تاریکیوں میں جھانک کر دیکھو
یہ کس نے راکھ بھر دی ماہ و انجم کے خزانوں میں
نہ جانے ہم سے پہلے کتنی نسلوں نے کہا ہوگا
نہ جانے بحث ہوئی ہوگی کتنے نکتہ دانوں میں
ابھی تو مقتل ماضی ہے اور امروز کا خنجر
ہماری زندگی گزرے گی آئندہ زمانوں میں 




زندگی


زندگی تیرے نام پر ہم نے
خیر و شر کے طلسم خانے میں
آفرینش کے وقت سے اب تک
کتنے افسوں جگائے ہیں لیکن
ہر فسوں تو نے ہنس کے توڑ دیا

صفر و اعداد کی کمندوں میں
باندھ کر ہندسی مسافتیں
ہم نے کون و مکاں اسیر کیے
انہی اعداد سے یہ راز کھلا
ذرہ و کائنات کے مابین
ابتدا ، انتہا ، حدیث و قدیم
ہیں فقط ہندسی مسافتیں

آگہی کی انہی کلیدوں سے
قفل ذرات ہم نے کھول دیے