ہمیں نبض شناس بھی وقت کے تھے کہ بہار و خزاں کے اسیر ہوئے
کبھی صرصرِ دشت کی طرح پھرے ، کبھی نکہتِ گُل کے سفیر ہوئے

یہاں نام و نمود پہ فخر ہی کیا ، یہ نشیب و فراز حیات کے ہیں
بنے شاہ جو فرق پہ تاج رکھے ، وہی کاسہ بدستِ فقیر ہوئے

یہاں وقت کا کون سا رُوپ نہیں ، یہاں چھاؤں نہیں ہے کہ دُھوپ نہیں
کبھی مہر بھی ذرّوں کے دست نگر ، کبھی ذرّے بھی ماہِ منیر ہوئے

رہی سود و زیاں ہی کی بات مگر ترے حرف دو حرف کے بولنے سے
ترا کون سا ایسا خسارہ ہوا ، ہمیں کون سے ایسے امیر ہوئے

کبھی مصلحتوں کو سنوارنے پر ، کبھی رسمِ زمانہ نباہنے پر
ملی دادِ ہوا و ہوس تو بہت مگر اپنی نظر میں حقیر ہوئے

کبھی دُزد بنے ، کبھی شعر لکھے ، کبھی عشق کیا ، کبھی جوگ لیا
کبھی سارے نقاب اُتار دیئے تو ہم آپ ہی اپنی نظیر ہوئے

کفِ شحنہ سے رزق بھی پاتے رہے ، شبِ ہجر میں جی بھی جلاتے رہے
وہی لوگ جو اہلِ خبر تھے سحر ، وہی لوگ جو غالب و میر ہوئے




آبِ جُو



تجھے میرے قرب سے کیا ملا
کہ میرا وجود تو ایک دشت٫ خراب ہے
جسے ایک لمحہ آرزو بھی عذاب ہے

تیرا جسم موجہ آبِ جُو
جسے میرے قُرب کی تپتی ریت نے پی لیا
زہے جُستجُو ، زہے آرزُو

تری اس میں کوئی خطا نہیں
کسی تشنہ رُوح کو آبِ تازہ کی پیشکش
تو سدا سے کارِ عظیم ہے
تجھے کیا خبر تھی کہ تازہ موجہ آبِ جُو
کسی تشنہ دشت میں آ کے اپنے وجود کو
نہ بچا سکے گی غمِ وفا کے سراب سے
نہ بچا سکے گی نثارِ جاں کے عذاب سے