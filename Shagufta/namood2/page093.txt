ڈوبتی جاتی ہیں دل کی دھڑکنیں
آگ بن کر گھل رہی ہیں خون میں
جسم کی نا آشنا آسائشیں
سوچتا ہوں ، صبح کی تحصیل تک

رات ہے پرچھائیوں کا اک دیار
جاگتی تنہائیوں کا اک دیار
جس کی راہوں میں سفر ممکن نہیں
جس کی راہوں سے مفر ممکن نہیں




اب اپنے دل کا آئینہ بھی دیکھیں
غبارِ چہرہ دنیا بھی دیکھیں

نگہباں ہم تو ہیں ریگِ تپاں کے
ہمیں کیوں جانبِ دریا بھی دیکھیں

رہیں شہروں کے ہنگاموں میں شامل
انہی شہروں میں سناٹا بھی دیکھیں

ہجومِ زیست کے احساں اٹھائیں
اور اپنے آپ کو تنہا بھی دیکھیں

جو میری آرزو پر معترض ہیں
تجھے دیکھیں ، کوئی تجھ سا بھی دیکھیں

بہت دیکھے سحر گھر کے در و بام
چلو کچھ وسعتِ صحرا بھی دیکھیں