پھونک دیں زہر پوشیدہ انفاس میں

ذہنِ انساں حریفِ جراثیم ہے
خورد بینوں سے اتلاف کے وار تک
اک سپاہِ تمنا کی تنظیم ہے
اپنے اپنے حریفوں سے جنگیں بھی ہیں
قلعہ جاں میں پنہاں سُرنگیں بھی ہیں

نوکِ ناوک کو ہے جستجوئے ہدف
جسم ، ملبوسِ زر سے دمکتے ہوئے
اور ملبوس میں تہہ بہ تہہ ، صف بہ صف
آئینوں کی چمکتی جبینیں سہی
پہرہ دارانِ جاں خورد بینیں سہی

خورد بینوں کی آنکھوں سے ڈرتے ہوئے
زہر کی تیز سفاک مقراض سے
دیدہ و دل کے رشتے کترتے ہوئے
ریزہ ریزہ جراثیم چھا جائیں گے
سب حریفانِ پنہاں کو کھا جائیں گے 




ٹیکسلا


مٹے مٹے ، لُٹے لُٹے نشان
تازہ زندگی کے دائروں میں گھومتے ہوئے
یہ سوچتے ہیں زندگی کے کتنے رُوپ ہیں

خموش راستے ، سیہ مہیب بام و در
ہر ایک باغ بے شجر
کہ جیسے کوئی قافلہ
پڑاو کی نشانیاں ، الاو کی اُداس راکھ ، چھوڑ کر چلا گیا
نہ برگدوں کی چھاوں ہے ، نہ لوگ ہیں ، نہ شہر ہیں
رگوں میں جو لہو کی گرم دھاریاں تھیں کھو گئیں
زمیں کی کیسری وشائین جیسے تھک کے سو گئیں

یہاں کبھی ، کسی مکان کے بدن میں کوئی راگ تھا
کسی کی پھول جیسی انکھڑیوں میں رنگ تھا
اور اب یہاں نہ رُوپ ہے نہ انگ ہے
نہ راگ ہے نہ رنگ ہے