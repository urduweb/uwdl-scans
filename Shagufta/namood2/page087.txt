روشنی کے دشمن کیا آنکھ کے بھی اندھے ہیں
خون دل کے چھینٹوں سے ہر طرف چراغاں ہے

اس سے بڑھ کے کیا ہو گا انقلاب ہستی میں
قطرہ بحرِ عنواں ہے ، ذرّہ دشتِ ساماں ہے

کس سے حالِ دل کہیے ، کس سے دادِ غم لیجیے
جسم کا تماشائی سایہ گریزاں ہے

ہاں سحر ضروری ہے ہم نوائی غالب
"برقِ خرمن راحت خونِ گرم دہقاں ہے"




نیا مثالیہ



جانِ جاں !
تو عہد گاہِ جسم و جاں میں تھی کبھی
نو بہارِ بستر و نو روزِ آغوشِ وصال

اپنی دنیا سے نکل کر اس نئی دنیا کو دیکھ
جس کے آئینے میں تُو لیلٰی نہیں شیریں نہیں
کوہ پیما ہے ، خلائی راہرو ہے ، آگ ہے
آگ سارے دیوتاؤں سے بغاوت کی اساس

جانِ جاں !
دیکھ آغوشِ طلسمِ روز و شب میں ان دنوں
کیسی کیسی صورتیں ہیں ، کیسے کیسے جسم ہیں
کار گاہِ وقت کی زنجیر میں جکڑے ہوئے

آگ ان کے حق میں وہ دیوار ہے جس کے تلے
کامرانی اِک طرف ہے ، نا رسائی اک طرف
یہ جواں لاشے ، یہ فصلِ زندگانی کے شجر
جبرِ محنت کی صلیبوں پر ہیں آویزان ابھی
(مُشترک ہیں تُجھ پہ اُن پہ جبرِ محنت کے کرم)