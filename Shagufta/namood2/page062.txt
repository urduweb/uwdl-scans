آثار خانہ



زمیں کی تہہ بہ تہہ تاریکیوں میں جھانک کر دیکھو
نہ جانے کتنے سورج سو گئے اس قید خانے میں
یہ زنگ آلود آوازیں ، یہ گرد آثار فریادیں
نہ جانے محرم صیقل رہی ہیں کس زمانے میں
نہ ارشادات کی فصلیں ، نہ ایجادات کی نسلیں
نمو مرجھا گئی ہے زندگی کے دانے دانے میں
شناسا چاپ ہے کوئی ، نہ کوئی آشنا دھڑکن
سبھی خاموش ہیں خاموشیوں کے کارخانے میں
نہ دانش کی کوئی وقعت ، نہ وحشت کا کوئی مصرف
شکستہ آئینے رکھے ہیں اس آئینہ خانے میں
یہ ریزہ ریزہ حکمت پارہ پارہ فلسفے کتنے
یہ گرد اُڑتی ہوئی علم و ہنر کے آستانے میں
یہ کن سانسوں کی الجھی گتھیاں اب تک سسکتی ہیں
لبوں سے دُور اپنی حسرتوں کے قید خانے میں
یہ کن ادوار کے خود کار سائے ہو گئے ساکت
سر میزان غم ، نفع و زیاں کا رمز پانے میں
یہ نغموں کا دھواں ، یہ بربطوں کی آتش سیال
نہ جانے کون سا آہنگ تھا کس کے ترانے میں
نہ جانے کون خط و خال و جسم و وزن سے عاری
نہ جانے کیا ، گزشتہ وقت کے تصویر خانے میں
نہ فرش و سقف کی زینت نہ بام و در کی آرائش
عمارت گر گئی تعمیر کی تہمت اُٹھانے میں
زمیں نے اپنے سینے میں چھپا رکھا ہے قوموں کو
ہزاروں مردہ تہذیبیں ہیں اس آثار خانے میں


شعور رفتہ و حاضر میں شاید فرق ہے اتنا
کہ ہم نے قلب انسانی رکھے ہیں مرتبانوں میں
فضائے دہر کو پاکیزہ رکھنے کی تمنا میں
ہلاکت خیز گیسیں بھر رکھی ہیں اسطوانوں میں
ہزاروں زخم خوردہ جسم راہوں مین سسکتے ہیں
مگر لاشیں حفاظت سے رکھی ہیں مردہ خانوں میں
ہے دل آزاد مرگ سبزہ و اشجار کے غم سے
بریدہ برگ رکھ کر معملوں کے برگ دانوں میں
زمیں کے زہرہ و مریخ اندھیروں میں بھٹکتے ہیں
جلی ہے مشعل فولاد و آہن آسمانوں میں
چلی ہے فکر استبداد شہر موسم گل کو
سموم دشت بھر کر پھول جیسے بادبانوں میں
